<html lang="pl-PL">
<head>
<meta charset="UTF-8" />
<title>Samoistność Boga</title>

<meta name="description" content="Samoistność Boga / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://thaleia.pl/unitarianizm/samoistnosc-boga" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Samoistność Boga" />
<meta property="og:description" content="Samoistność Boga / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

<h1 class="entry-title">Samoistność Boga</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/unitarianizm/samoistnosc-boga/">14 sierpnia, 2018</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<p>Jak pamiętamy z wypowiedzi ks. Czesława Bartnika, opr&oacute;cz om&oacute;wionej już pokr&oacute;tce suwerenności i wszechmocy, innym przymiotem Bożej Istoty jest samoistność. Trynitarianie wierzą w to, że każda z boskich os&oacute;b istnieje wiecznie, bez początku i bez przyczyny swego zaistnienia &ndash; jest samoistna. Na początek przytoczę cytat wspomnianego wyżej autora, kt&oacute;ry wydaje się być istotny dla rozważań, jakie będziemy w tym rozdziale prowadzili, a kt&oacute;ry definiuje i określa pojęcie samoistności:</p>
<blockquote>
<p>&bdquo;Samoistność oznacza najpierw istnienie w sobie, dzięki sobie i ze swej istoty&hellip; Można to uważać za rozwinięcie ewangelicznej myśli o życiu w sobie samym: &lsquo;Podobnie jak Ojciec ma życie w sobie, tak r&oacute;wnież dał Synowi: mieć życie w sobie samym&rsquo; J 5, 26). Samoistność oznacza następnie pochodzenie od samego siebie (<em>a se, aseitas</em>). B&oacute;g jest bez &lsquo;początku&rsquo; jako źr&oacute;dła, bez przyczyny spoza siebie, jeśli już m&oacute;wić o przyczynie w Bogu, to jest On przyczyną samego siebie (<em>causa sui ipsiu</em>s). Odsiebność (<em>aseitas</em>) oznacza brak jakiegoś &lsquo;przed&rsquo; (<em>apriori</em>), jakiegoś &lsquo;po&rsquo; (<em>aposterior</em>i), jakiegoś &lsquo;obok&rsquo;, kt&oacute;re by &lsquo;towarzyszyło&rsquo; Bogu, oraz jakiejś &lsquo;obcej struktury wnętrza&rsquo;. Nie jest więc zaprzyczynowany w spos&oacute;b alienujący, nie wyłania się z niczego innego ani z nicości, nie stwarza samego siebie w sensie &lsquo;zdarzenia&rsquo;, ani wreszcie nie ma jakiejś anonimowej zależności od &lsquo;czegoś mu obcego&rsquo;.&rdquo;<a href="https://thaleia.pl/unitarianizm/samoistnosc-boga/#sdfootnote1sym">1</a></p>
</blockquote>
<p>Podobnie wypowiada się ks. prof. Roman Rogowski:</p>
<blockquote>
<p>&bdquo;Znaczy to więc, że istotę Bożej natury tworzy samoistne, nieskończenie pełne istnienie. Upraszczając i streszczając można powiedzieć, że istotą Boga jest istnienie samoistne, tzn. od nikogo nie pochodzące.&rdquo;<a href="https://thaleia.pl/unitarianizm/samoistnosc-boga/#sdfootnote2sym">2</a></p>
</blockquote>
<p>Z kolei ksiądz Wincenty Granat przyznaje, iż:</p>
<blockquote>
<p>&bdquo;Wszystkie przymioty Boże, a więc pełnię samoistnego bytu posiadają w r&oacute;wnym stopniu B&oacute;g Ojciec, Syn Boży i Duch św.&rdquo;.<a href="https://thaleia.pl/unitarianizm/samoistnosc-boga/#sdfootnote3sym">3</a></p>
</blockquote>
<p>Tak więc samoistność to istnienie nie posiadające swej przyczyny i nie pochodzące od nikogo. Dotyczy przy tym każdej z boskich os&oacute;b. Jednakże nietrudno jest zauważyć, iż relacje Tr&oacute;jcy &ndash; zrodzenie Syna przez Ojca oraz tchnienie Ducha przez Ojca i Syna (w wersji zachodniej) implikują zaprzyczynowienie Syna i Ducha bardzo wyraźnie. Jest to widoczne także w ortodoksyjnych z dzisiejszego punktu widzenia wyznaniach wiary, kt&oacute;re jasno nauczają o tym, iż Syn został &bdquo;zrodzony&rdquo; z Ojca (symbol nicejski oraz atanazjański) lub też &bdquo;zrodzony z Ojca przed wszystkimi wiekami&rdquo; (symbol konstantynopolitański). O zrodzeniu będzie jeszcze mowa w dalszej części, w tym miejscu pozwolę sobie jedynie zauważyć, iż używając tego określenia trudno jest uciec od wrażenia o braku samoistności Syna, skoro został On zrodzony i przez owo zrodzenie otrzymał od Ojca życie i istnienie.</p>
<p></p>
<p>Czesław Bartnik używa tekstu z J 5:26 podkreślając, że Syn ma życie w sobie, co ma stanowić dow&oacute;d na Jego samoistność, jednak zupełnie nie zauważa, iż fragment ten jasno naucza, iż Syn posiada życie w sobie ponieważ ktoś Mu je dał. Trudno więc na podstawie tego tekstu Pisma twierdzić, iż istnienie Syna jak i Ducha jest a se.<a href="https://thaleia.pl/unitarianizm/samoistnosc-boga/#sdfootnote4sym">4</a><span>&nbsp;</span>Wręcz przeciwnie, skłania nas raczej ono do wniosku, iż życie Pana Jezusa, nawet &oacute;w &bdquo;żywot sam w sobie&rdquo;, ma swoją przyczynę &ndash; i jest nią Ojciec. Skoro Syn otrzymał od Ojca życie samo w sobie, to znaczy, że przed owym otrzymaniem, takowego życia nie posiadał. Z kolei Ojciec ma &oacute;w żywot, ale nie jest on Jemu dany przez nikogo innego &ndash; w Jego przypadku brak więc jakiejkolwiek przyczyny, przez kt&oacute;rą miałby zaistnieć. Paradoksalnie więc, tekst na kt&oacute;ry powołuje się rzymskokatolicki dogmatyk jest jednym z najsilniejszych dowod&oacute;w na to, iż Boży Syn nie jest samoistny. Taką konkluzja potwierdzają zresztą inne fragmenty Pisma a także określenia używane na relacje Boga z Jego Synem, co w dalszej części będę starał się udowodnić.</p>
<h3>Przypisy</h3>
<div>
<p><a href="https://thaleia.pl/unitarianizm/samoistnosc-boga/#sdfootnote1anc">1</a><span>&nbsp;</span>C.S. Bartnik,<span>&nbsp;</span><em>Dogmatyka Katolicka</em>, T. 1, str. 125, 126.</p>
</div>
<div>
<p><a href="https://thaleia.pl/unitarianizm/samoistnosc-boga/#sdfootnote2anc">2</a><span>&nbsp;</span>R.E. Rogowski,<span>&nbsp;</span><em>ABC teologii dogmatyczne</em>j, str. 157.</p>
</div>
<div>
<p><a href="https://thaleia.pl/unitarianizm/samoistnosc-boga/#sdfootnote3anc">3</a><span>&nbsp;</span>W. Granat,<span>&nbsp;</span><em>B&oacute;g Jeden w Tr&oacute;jcy Os&oacute;b</em>, str. 329.</p>
</div>
<div>
<p align="justify"><a href="https://thaleia.pl/unitarianizm/samoistnosc-boga/#sdfootnote4anc">4</a><span>&nbsp;</span>Terminu a se (ang. aseity) w nawiązaniu do samoistności czy też &bdquo;odsiebności&rdquo; (jak ujmuje to Czesław Bartnik) po raz pierwszy użył Anzelm z Canterbury.</p>
</div>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/30.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/unitarianizm/samoistnosc-boga" style="text-decoration: none;">https://thaleia.pl/unitarianizm/samoistnosc-boga</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898036&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">63d9af1f51</p>
</div>
</body>
