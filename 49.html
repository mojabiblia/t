<html lang="pl-PL">
<head>
<meta charset="UTF-8" />
<title>Elohim</title>

<meta name="description" content="Elohim / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://mojabiblia.github.io/t/49.html" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Elohim" />
<meta property="og:description" content="Elohim / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

<h1 class="entry-title">Elohim</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/unitarianizm/elohim/">12 listopada, 2018</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<p>Wśr&oacute;d os&oacute;b wierzących w Tr&oacute;jcę dominuje pogląd, iż od samego początku B&oacute;g ukrył w Biblii tajemnicę swej wieloosobowości. Twierdzi się, że można to dostrzec między innymi w formie hebrajskiego słowa elohim<a href="https://thaleia.pl/unitarianizm/elohim/#sdfootnote1sym">1</a><span>&nbsp;</span>traktowanego jako jedno z imion Boga albo też jako tytuł przysługujący Stw&oacute;rcy. Wyraz ten występuje w liczbie mnogiej, pomimo tego, iż towarzyszące mu czasowniki wskazują na jego liczbę pojedynczą. Przykład takiego występowania znajduje się już w pierwszym wersecie Biblii:</p>
<blockquote>
<p>Rdz 1:1 (BW)<br />1. Na początku stworzył B&oacute;g (Elohim) niebo i ziemię.</p>
</blockquote>
<p>Chociaż w orzeczeniu występuje czasownik &bdquo;stworzył&rdquo; (bara) w liczbie pojedynczej, to jednak rzeczownik w podmiocie &ndash; B&oacute;g (Elohim) jest w liczbie mnogiej. Niekt&oacute;rzy trynitarianie sądzą więc, iż B&oacute;g celowo zawarł powyższą konstrukcję w Piśmie, chcąc przygotować Żyd&oacute;w na przyjęcie p&oacute;źniejszej nauki o tr&oacute;josobowym B&oacute;stwie. Z jednej strony liczba mnoga słowa Elohim ma wskazywać na wielość os&oacute;b w Bogu, z drugiej zaś występujące przy nim czasowniki podkreślać jego jedność. Niekt&oacute;rzy trynitarni apologeci posuwają się nawet tak daleko, iż twierdzą, że słynne hebrajskie wyznanie wiary zanotowane w Pwt 6:4 należałoby przetłumaczyć jako: &bdquo;Słuchaj Izraelu, JHWH Bogowie tw&oacute;j, JHWH jest jeden&rdquo;. Trudno byłoby jednak znaleźć choć jeden przekład biblijny, w kt&oacute;rym poważni uczeni tłumaczyliby to właśnie w ten spos&oacute;b. Nie m&oacute;wiąc już o tym, że tłumaczenie Elohim jako &bdquo;Bogowie&rdquo; w tego rodzaju wersetach, jawnie prowadzi do wiary w wielu Bog&oacute;w.</p>
<p></p>
<p>Zanim przejdziemy do bardziej szczeg&oacute;łowego om&oacute;wienia problemu związanego z liczbą mnogą terminu elohim, warto zauważyć, że wyrażona wyżej opinia o przygotowaniu Izraela i chrześcijan na przyjęcie trynitaryzmu w postaci dawania pewnego rodzaju niejasnych sugestii, jest mimowolnym przyznaniem tego, że w ST B&oacute;g nie umieścił otwartego i bezpośredniego nauczania o swojej domniemanej wieloosobowości. To z kolei skutkuje wnioskiem, iż starotestamentowi Żydzi byli przez tegoż Boga co najmniej utrzymywani w błędnej nieświadomości, lub też, co gorsza, jawnie wprowadzani w błąd. Nie posiadając informacji o Jego multipersonalności, sami wierzyli niezgodnie z prawdą, oraz wydawali nie do końca prawdziwe świadectwo przed okolicznymi narodami. Niezbyt przy tym przekonuje trynitarna argumentacja zakładająca, że przyczyną takiego ukrywania nauki o Tr&oacute;jcy, był fakt braku objawienia Bożego Syna w Starym Testamencie. O ile można się zgodzić z tym, że Pisma hebrajskie o Synu piszą niewiele (choć przecież występuje sporo proroczych zapowiedzi nadchodzącego Mesjasza), to wszak o Duchu Świętym była już mowa i nic nie stało na przeszkodzie, by wprowadzić naukę o wieloosobowości choćby w oparciu o jedność Ojca i Ducha Świętego. W&oacute;wczas nauka o Tr&oacute;jcy, rzekomo występująca w Nowym Testamencie, byłaby faktycznie pewnego rodzaju uściśleniem i doprecyzowaniem wierzeń starotestamentowych. Jak wiadomo, niczego takiego nie uczyniono. W opinii zwolennik&oacute;w trynitaryzmu, w Starym Testamencie mieliśmy jedynie zawoalowane i niejasne sugestie, nic nie m&oacute;wiące Żydom żyjącym w &oacute;wczesnych czasach o multipersonalnej naturze Boga.</p>
<p></p>
<p>Warto jednak zastanowić się, czy rzeczywiście w niekt&oacute;rych fragmentach ST mamy do czynienia z pewnego rodzaju konstrukcjami sugerującym pluralność Boga &ndash; choćby w takich przypadkach, jak opisywana wcześniej liczba mnoga słowa elohim. Okazuje się, że po bliższym przyjrzeniu się językowi hebrajskiemu i jego specyfice, powinniśmy być raczej powściągliwi w formułowaniu tego rodzaju wniosk&oacute;w. Poniżej cytuję kilka tekst&oacute;w ze Starego Testamentu, kt&oacute;re potwierdzają konieczność owej ostrożności.</p>
<blockquote>
<p>Sdz 6:31 (BT V)<br />31. Na to Joasz odpowiedział wszystkim, kt&oacute;rzy go otaczali: Czyż do was należy bronić Baala? Czyż to wy macie mu przychodzić z pomocą? Ktokolwiek broni Baala, winien umrzeć jeszcze tego rana. Jeśli on jest bogiem (elohim), niech sam wywrze zemstę na tym, kt&oacute;ry zburzył jego ołtarz.</p>
<p>Sdz 8:33 (BT V)<br />33. Po śmierci jednak Gedeona Izraelici zn&oacute;w się odwr&oacute;cili od Pana. Uprawiali nierząd z Baalami i ustanowili Baal-Berita swoim bogiem (elohim).</p>
<p>Sdz 11:24 (BT V)<br />24. Czyż nie posiadasz tego wszystkiego, co Kemosz, b&oacute;g (elohim) tw&oacute;j, pozwolił ci posiąść? Tak samo i my posiadamy wszystko, co Pan, B&oacute;g (Elohim) nasz, pozwolił nam posiąść!</p>
<p>Sdz 16:23, 24 (BT V)<br />23. Władcy zaś filistyńscy zebrali się, aby na cześć swego Boga (elohim) Dagona złożyć wielkie ofiary. Oddawali się radości i m&oacute;wili: Oto b&oacute;g (elohim) nasz wydał w nasze ręce Samsona, wroga naszego.<br />24. Widział to lud i sławił swego boga (elohim), wołając: Oto b&oacute;g (elohim) nasz wydał w nasze ręce Samsona, wroga naszego, tego, kt&oacute;ry pustoszył nasz kraj i wielu spośr&oacute;d nas pozabijał.</p>
<p>1Sm 5:7 (BT V).<br />7. Mieszkańcy Aszdodu widząc, co się dzieje, oświadczyli: Nie może zostać Arka Boga (elohim) izraelskiego wśr&oacute;d nas, gdyż twardą się okazała ręka Jego nad nami i nad bogiem (elohim) naszym Dagonem.</p>
<p>1Krl 11:5 (BT V)<br />5. Zaczął bowiem czcić Asztartę, boginię (elohim) Sydończyk&oacute;w, oraz Milkoma, ohydę Ammonit&oacute;w.</p>
<p>1Krl 11:33 (BT V)<br />33. A to dlatego, że Mnie opuścił i oddawał pokłon Asztarcie, bogini (elohim) sydońskiej, Kemoszowi, bogu (elohim) moabskiemu i Milkomowi, bogu (elohim) Ammonit&oacute;w, a nie poszedł moimi drogami, aby wykonywać, co uznaję za sprawiedliwe, oraz moje polecenia i prawa tak, jak jego ojciec, Dawid.</p>
<p>1Krl 18:24-25 (BT V)<br />24. Potem wy będziecie wzywać imienia waszego boga (elohim), a następnie ja będę wzywać imienia Pana, aby okazało się, że ten B&oacute;g (elohim), kt&oacute;ry odpowie ogniem, jest [naprawdę] Bogiem (Elohim). Cały lud, odpowiadając na to, zawołał: Dobry pomysł!<br />25. Eliasz więc rzekł do prorok&oacute;w Baala: Wybierzcie sobie jednego młodego cielca i zacznijcie pierwsi, bo was jest więcej. Następnie wzywajcie imienia waszego boga (elohim), ale ognia nie podkładajcie!</p>
<p>2Krl 1:2-3 (BT V)<br />2. Ochozjasz zaś wypadł przez kratę w swej g&oacute;rnej komnacie w Samarii i chorował. Wysłał więc posłańc&oacute;w m&oacute;wiąc do nich: Idźcie, wywiadujcie się u Beelzebuba, boga (elohim) Ekronu, czy wyzdrowieję z tej mojej choroby.<br />3. Lecz Anioł Pański powiedział do Eliasza z Tiszbe: Wstań, wyjdź naprzeciw posłańc&oacute;w kr&oacute;la Samarii i powiedz im: Czyż nie ma Boga (elohim) w Izraelu, że wy idziecie wywiadywać się u Beelzebuba, boga (elohim) Ekronu?</p>
<p>2Krl 19:37 (BT V)<br />37. A gdy oddawał pokłon w świątyni swego boga (elohim), Nisroka, [synowie jego], Adramelek i Sareser, zabili go mieczem, a sami zbiegli do kraju Ararat. Syn zaś jego, Asarhaddon, został w jego miejsce kr&oacute;lem.</p>
<p>Mi 4:5 (BT V)<br />5. Choćby wszystkie ludy występowały, każdy w imię swego boga (elohim), my jednak występować będziemy w imię Pana, Boga (elohim) naszego, zawsze i na wieki.</p>
<p>Ha 1:11 (BW)<br />11. Potem przechodzą jak burza i mkną dalej, jak ten, kto swoją siłę uważa za boga (elohim)!</p>
<p>Dn 11:38 (BT V)<br />38. Zamiast tego będzie czcił boga (elohim) twierdz; boga (elohim), kt&oacute;rego nie znali jego przodkowie, będzie czcił złotem i srebrem, drogimi kamieniami i kosztownościami.</p>
<p>Dn 11:39 (BT V)<br />39. Wystąpi przeciw warownym zamkom z obcym bogiem (elohim); tych zaś, kt&oacute;rzy go uznają, obdarzy zaszczytem, czyniąc ich władcami nad wieloma, a jako zapłatę będzie rozdzielał ziemię.</p>
</blockquote>
<p>Z zacytowanych werset&oacute;w jasno wynika, że hebrajskie słowo elohim odnosi się nie tylko do Boga Jahwe. Biblia stosuje je między innymi do Baala, Baal-Berita, Kamosza, Dagona, Asztarty<a href="https://thaleia.pl/unitarianizm/elohim/#sdfootnote2sym">2</a>, Milkoma, Belzebuba, Nisrocha a nawet do bezosobowej siły. Gdybyśmy chcieli być konsekwentni, musielibyśmy przyznać, że b&oacute;stwa te także są wieloosobowe, a raczej, by to dokładnie odpowiadało Tr&oacute;jcy &ndash; unipluralne, ponieważ rzeczownik elohim przyjmuje tu także liczbę mnogą.</p>
<p>Żydzi nie mieli jakichkolwiek problem&oacute;w w nazywaniu innych bog&oacute;w, będących pojedynczymi osobami, mianem elohim. Na tej samej zasadzie, nie przyszło im także do głowy, że użycie tego terminu w stosunku do swojego Boga, mogło oznaczać jego pluralność. Wydaje się raczej, iż liczba mnoga ma tutaj swoją przyczynę w dostojeństwie i władzy b&oacute;stwa oraz w mnogości jego atrybut&oacute;w, i jest jedną ze specyficznych cech języka hebrajskiego. W Słowniku Teologii Biblijnej znajdujemy następującą informację, kt&oacute;ra zdaje się to potwierdzać:</p>
<blockquote>
<p>&bdquo;Nie jest natomiast rzeczą wykluczoną, że chodzi tu o dość rozpowszechnioną w świecie semickim koncepcję, dostrzegającą w Bogu mnogość r&oacute;żnych sił&rdquo;<a href="https://thaleia.pl/unitarianizm/elohim/#sdfootnote3sym">3</a></p>
</blockquote>
<p>Ta pozorna gramatyczna anomalia, nie dotyczy zresztą jedynie tego słowa. W języku hebrajskim bowiem, nie tylko wspomniany wyżej rzeczownik przyjmuje liczbę mnogą, podczas gdy jego znaczenie jest &bdquo;pojedyncze&rdquo; . Przykładowo, słowo adon oznacza &bdquo;pana&rdquo; i z gramatycznego punktu widzenia jest to rzeczownik w liczbie pojedynczej. Liczba mnoga rodzaju męskiego przybiera końc&oacute;wkę &bdquo;&ndash;im&rdquo; i występuje w postaci adonim. Okazuje się jednak, że pomimo pluralnej formy słowa adonim, jego znaczenie często jest pojedyncze, zupełnie jak w przypadku terminu elohim. Oto przykład:</p>
<blockquote>
<p>Rdz 24:9-10, 51(BW)<br />9. Wtedy położył sługa rękę swoją pod biodro Abrahama, pana swojego, i przysiągł na to.<br />10. Potem wziął sługa dziesięć z wielbłąd&oacute;w pana swego i poszedł; a mając wszelkie kosztowności pana swego w ręku, wstał i udał się do Aram-Naharaim, do miasta Nachora,<br />51. Ale oto Rebeka przed tobą, weź ją i idź, a niech będzie żoną syna pana twego (adonecha), jak rzekł Pan.</p>
</blockquote>
<p>Fragment ten opisuje wyb&oacute;r żony dla Izaaka, syna Abrahama. To Abraham jest owym &bdquo;panem&rdquo;, o kt&oacute;rym wspominają zacytowane teksty, z kt&oacute;rych szczeg&oacute;lnie ciekawy jest werset 51. W języku hebrajskim występuje tu słowo adonecha &ndash; rzeczownik w liczbie mnogiej z przyrostkiem zaimkowym wskazującym właśnie na to, że mamy do czynienia ze słowem adonim (liczba mnonga) a nie adon (liczba pojedyncza).<a href="https://thaleia.pl/unitarianizm/elohim/#sdfootnote4sym">4</a><span>&nbsp;</span>Tak więc gramatycznie i skrajnie literalnie rzecz ujmując, sformułowanie to brzmi: &bdquo;syna pan&oacute;w twego&rdquo;, jednak oczywiście tłumaczymy je jako &bdquo;syna pana twego&rdquo;. Jeszcze inaczej rzecz ujmując, Abraham został określony jako adonim (liczba mnoga), jednak nie znaczy to, że był on wieloosobowy &ndash; był cały czas jedną osobą. Po prostu mamy tu klasyczny przykład pewnych właściwości języka hebrajskiego, w kt&oacute;rym czasami słowo w liczbie mnogiej przyjmuje znaczenie liczby pojedynczej. Podobna sytuacja ma miejsce w przypadku Potyfara &ndash; &bdquo;pana&rdquo; J&oacute;zefa. Przeczytać możemy o tym w Rdz 39:2, 3, 7, 8. Tutaj r&oacute;wnież przyrostki zaimkowe dowodzą tego, że słowo &bdquo;pan&rdquo; przyjmuje gramatycznie liczbę mnogą, pomimo znaczenia liczby pojedynczej. Liczba mnoga słowa adon przypisana jest także J&oacute;zefowi w 1Moj. 42:30,33, Faraonowi w 1Moj. 40:1, właścicielowi niewolnik&oacute;w (1Moj. 21:4) czy też Hiskiaszowi (Iz. 36:12).</p>
<p></p>
<p>Nie dziwi więc poniższa uwaga jednego z hebraist&oacute;w:</p>
<blockquote>
<p>&ldquo;Niekt&oacute;re imiona spotykane tylko w formie gramatycznej liczby mnogiej (plurale tantum) mają znaczenie liczby pojedynczej, np. &lsquo;życie&rsquo;, &lsquo;młodość&rsquo;, &lsquo;ślepota&rsquo;, &lsquo;woda&rsquo;, &lsquo;niebo&rsquo;, &lsquo;oblicze&rsquo;, &lsquo;ludzie&rsquo;. Formy &lsquo;adonim&rsquo; &ndash; &lsquo;panowie, pan&rsquo;, oraz &lsquo;elohim&rsquo; &ndash; &lsquo;b&oacute;g, bogowie&rsquo; mają znaczenie liczby pojedynczej, ale także liczby mnogiej, kt&oacute;rą uważa się nieraz za pluralis majestatis&rdquo;.<a href="https://thaleia.pl/unitarianizm/elohim/#sdfootnote5sym">5</a></p>
</blockquote>
<p>Wydaje się jednak, że dla prawidłowego zrozumienia znaczenia słowa elohim odnoszonego do Boga JHWH, najbardziej istotne będzie dostrzeżenie pewnej zależności jaka występuje pomiędzy jego występowaniem w hebrajskich manuskryptach Starego Testamentu, a tłumaczeniem dokonywanym przez żydowskich translator&oacute;w na język grecki. Ot&oacute;ż w najpopularniejszym takim przekładzie &ndash; Septuagincie, wszystkie tego rodzaju występowania omawianego przez nas słowa zostały przetłumaczone na greckie theos &ndash; a więc na liczbę pojedynczą.<a href="https://thaleia.pl/unitarianizm/elohim/#sdfootnote6sym">6</a><span>&nbsp;</span>Dlaczego Żydzi oddali je w ten spos&oacute;b? Po prostu przez kilka tysięcy lat nie przyszło im do głowy, że słowo to może być jakąkolwiek sugestią występowania wielości os&oacute;b w B&oacute;stwie.</p>
<p></p>
<p>Nie przyszło to do głowy r&oacute;wnież pierwszym chrześcijanom. W cytowaniu werset&oacute;w ze Starego Testamentu postępowali oni dokładnie tak samo jak tłumacze Septuaginty. Wszędzie tam gdzie w hebrajskim występuje elohim i dotyczy Boga JHWH, w greckim Nowym Testamencie natchnieni pisarze stosują jedną z form rzeczownika theos w liczbie pojedynczej. Poniżej przykład.</p>
<blockquote>
<p>Ps 45:7-8 (BW)<br />7. Tron tw&oacute;j, Boże (Elohim), trwa na wieki wiek&oacute;w; Berłem sprawiedliwym jest berło kr&oacute;lestwa twego.<br />8. Miłujesz sprawiedliwość, a nienawidzisz bezprawia; Dlatego pomazał cię B&oacute;g (Elohim)&hellip; tw&oacute;j B&oacute;g Olejkiem wesela jak żadnego towarzysza twego.</p>
<p>Hbr 1:8-9 (BW)<br />8. Lecz do Syna: Tron tw&oacute;j, o Boże (ho Theos), na wieki wiek&oacute;w, Berłem sprawiedliwym berło Kr&oacute;lestwa twego.<br />9. Umiłowałeś sprawiedliwość, a znienawidziłeś nieprawość: Dlatego namaścił cię, o Boże (ho Theos), B&oacute;g tw&oacute;j olejkiem wesela jak żadnego z towarzyszy twoich.</p>
</blockquote>
<p>Autor Listu do Hebrajczyk&oacute;w cytuje Psalm 45 w formie przedstawionej powyżej. Tak jak wspomniano wcześniej, hebrajskie elohim, kt&oacute;re jest gramatycznie liczbą mnogą, pisarz oddaje w grece jako theos &ndash; w liczbie pojedynczej. Pisarze nowotestamentowi konsekwentnie stosują tę właśnie regułę. Gdyby autor listu do Hebrajczyk&oacute;w widział w słowie elohim aluzję do nauki o Tr&oacute;jcy, wtedy aż prosiłoby się tutaj użyć liczbę mnogą &ndash; byłaby to kalka oryginału hebrajskiego i jednocześnie możliwa sugestia, iż w konstrukcji tego słowa może być ukryta jakaś tajemnica. Jednakże mamy do czynienia z liczbą pojedynczą&hellip; Przyczyna wydaje się oczywista i prosta &ndash; język hebrajski rządzi się innymi kryteriami gramatycznymi niż język grecki. W języku hebrajskim gramatycznie pluralne rzeczowniki mają czasami znaczenie pojedynczych (podobnie jak w języku polskim słowo &bdquo;spodnie&rdquo; czy &bdquo;nożyczki&rdquo;) natomiast w grece odpowiadające im słowa funkcjonują już zupełnie inaczej. Dlatego przekłada się je, zgodnie z regułami greki, na słowa w liczbie pojedynczej. Gdyby w języku hebrajskim forma elohim faktycznie była pewnego rodzaju ewenementem sugerującym jakąś &bdquo;nieregularność&rdquo;, z pewnością autorzy Nowego Testamentu nie zapomnieliby o tym i oddawaliby elohim jako theoi (liczba mnoga) a nie jako theos (liczba pojedyncza).</p>
<p></p>
<p>Poniżej jeszcze jedna ciekawa ilustracja powyżej opisanej translacji:</p>
<blockquote>
<p>Pwt 6:4 (BG)<br />4. Słuchajże Izraelu: Pan, B&oacute;g (Elohim) nasz, Pan jeden jest.</p>
<p>Mk 12:29 (BG)<br />29. A Jezus mu odpowiedział: Najpierwsze ze wszystkich przykazanie jest: Słuchaj, Izraelu! Pan, B&oacute;g (Theos) nasz, Pan jeden jest.</p>
</blockquote>
<p>W ewangelii Marka mamy do czynienia z dokładnym zacytowaniem przez Pana Jezusa sł&oacute;w słynnego wyznania wiary &ndash; Szema. Tekst ten jest o tyle znamienny, że przez całe tysiąclecia był i jest przez Żyd&oacute;w traktowany jako wyznanie wiary w jednoosobowego Boga. Jeżeli w słowie elohim byłaby ukryta aluzja do wielości os&oacute;b w jednym Bogu, to aż prosiłoby się o użycie słowa theos r&oacute;wnież w liczbie mnogiej. Ewangelista Marek, tłumacząc słowa Chrystusa (kt&oacute;ry prawdopodobnie używał języka aramejskiego, obecnego w codziennym porozumiewaniu się Żyd&oacute;w) na grekę, wykorzystałby zapewne okazję, by uwypuklić naukę o wieloosobowym B&oacute;stwie. Nie uczynił tego&hellip; Argumentem o występującej liczbie mnogiej w słowie elohim nie posłużyli się ani Piotr, ani Paweł, ani inni apostołowie, ani Klemens Rzymski, ani Barnaba, ani Ignacy Antiocheński, ani Polikarp, ani Papiasz, ani Justyn Męczennik &ndash; słowem nikt z chrześcijan towarzyszących naszemu Panu, ani też nikt z Ojc&oacute;w Apostolskich. Znamienne. Może po prostu nie uczynili tego, ponieważ nie widzieli w tym słowie tego, co dzisiejsi trynitarianie pragną w nim widzieć?</p>
<h3>Przypisy</h3>
<div>
<p><a href="https://thaleia.pl/unitarianizm/elohim/#sdfootnote1anc">1</a><span>&nbsp;</span>Liczba mnoga słowa<span>&nbsp;</span><em>El</em><span>&nbsp;</span>&ndash; B&oacute;g.</p>
</div>
<div>
<p><a href="https://thaleia.pl/unitarianizm/elohim/#sdfootnote2anc">2</a><span>&nbsp;</span>W przypadku Asztarty rzecz jest o tyle ciekawa, że elohim przybiera postać rzeczownika w liczbie mnogiej rodzaju męskiego, pomimo tego, iż sama Asztarta jest rodzaju żeńskiego. To obrazuje specyfikę każdego języka, kt&oacute;rą zawsze trzeba brać pod uwagę przy rozpatrywaniu tego rodzaju kwestii.</p>
</div>
<div>
<p><a href="https://thaleia.pl/unitarianizm/elohim/#sdfootnote3anc">3</a><span>&nbsp;</span>X. Leon-Dufour (red.), K. Romaniuk (tłum.),<em><span>&nbsp;</span>Słownik teologii biblijnej</em>, str. 94.</p>
</div>
<div>
<p><a href="https://thaleia.pl/unitarianizm/elohim/#sdfootnote4anc">4</a><span>&nbsp;</span>W języku hebrajskim przyrostki zaimkowe są odmienne dla rzeczownik&oacute;w w liczbie pojedynczej i mnogiej.</p>
</div>
<div>
<p><a href="https://thaleia.pl/unitarianizm/elohim/#sdfootnote5anc">5</a><span>&nbsp;</span>W. Tyloch,<span>&nbsp;</span><em>Gramatyka języka hebrajskiego</em>, str. 123,124.</p>
</div>
<div>
<p><a href="https://thaleia.pl/unitarianizm/elohim/#sdfootnote6anc">6</a><span>&nbsp;</span>Liczba mnoga wymagałaby formy<em><span>&nbsp;</span>theoi</em>.</p>
</div>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/50.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/unitarianizm/elohim" style="text-decoration: none;">https://thaleia.pl/unitarianizm/elohim</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898057&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">fc34a465ad</p>
</div>
</body>
