<html lang="pl-PL">
<head>
<meta charset="UTF-8" />
<title>Jednorodzony</title>

<meta name="description" content="Jednorodzony / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://thaleia.pl/unitarianizm/jednorodzony" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Jednorodzony" />
<meta property="og:description" content="Jednorodzony / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

<h1 class="entry-title">Jednorodzony</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/unitarianizm/jednorodzony/">18 sierpnia, 2018</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<p>Niemal od początku jednym z argument&oacute;w przedstawianych przez ariańskich unitarian podkreślających brak wieczności Syna było określanie Go jako<span>&nbsp;</span><span>&mu;&omicron;&nu;&omicron;&gamma;&epsilon;&nu;ὴ&sigmaf;</span><span>&nbsp;</span>monogenes, co zazwyczaj w polskich przekładach oddawane jest jako &bdquo;jednorodzony&rdquo;. Jednym z najbardziej znanych fragment&oacute;w Pisma, kt&oacute;re o tym wspomina jest poniższy werset:</p>
<blockquote>
<p>J 3:16 (BW)<br />16. Albowiem tak B&oacute;g umiłował świat, że Syna swego jednorodzonego dał, aby każdy, kto weń wierzy, nie zginął, ale miał żywot wieczny.</p>
</blockquote>
<p>Ariańska linia rozumowania jest oczywista i omawiana już wcześniej &ndash; słowo &ldquo;jednorodzony&rdquo; niesie z sobą informację o byciu czyimś potomkiem &ndash; jedynym bądź jedynym w swoim rodzaju. A skoro potomkiem, to kimś kto miał początek istnienia, kto został zrodzony jako jedyny bądź jedyny w swoim rodzaju. Te wnioski są dla trynitarian naturalnie niewygodne, dlatego niekt&oacute;rzy z nich zaprzeczają poprawności tłumaczenia monogenes jako &bdquo;jednorodzony&rdquo;. Ciekawie na ten temat wypowiada się protestancki uczony, Robert Countess. Komentując wypowiedź J.O. Buswella postulującego rozumienie monogenes w oderwaniu od jakichkolwiek konotacji z pochodzeniem oraz negującego w og&oacute;le jakiekolwiek zrodzenie Syna przez Ojca, pisze on co następuje:</p>
<blockquote>
<p>&bdquo;Jego sugestia, by teza o wiecznym zradzaniu Syna i wiecznym pochodzeniu Ducha była całkowicie zaniechana, brzmi rewolucyjnie. Buswell mocno jednak przy tym podkreślał, że odrzucenie tej tezy nie jest odrzuceniem absolutnej zasadniczej r&oacute;wności pomiędzy Ojcem i Synem, a raczej ta r&oacute;wność uwydatnia się przez owo odrzucenie. Jego zdaniem ortodoksyjni chrześcijanie, zgadzając się z opinią dość powszechną w historii Kościoła, że monogenes znaczy &lsquo;jednorodzony&rsquo;, pośrednio wsparli sprawę subordynacjonist&oacute;w, kt&oacute;rymi są r&oacute;wnież Świadkowie Jehowy. Autor niniejszej pracy wysnuwa z tego wniosek, iż poprzez zaprzeczenie twierdzeniu, że monogenes znaczy &lsquo;jednorodzony&rsquo;, uwypukleniu ulega wieczność Syna, a Świadkowie tracą jeden z filar&oacute;w swojej ariańskiej budowli&rdquo;. Uważne studia leksykograficzne dowodzą, że monogenes wywodzi się nie od gennao, ale od genos, kt&oacute;re znaczy &lsquo;rodzaj&rsquo; lub &lsquo;klasa&rsquo;.<span>&nbsp;</span><a href="https://thaleia.pl/unitarianizm/jednorodzony/#sdfootnote1sym">1</a></p>
</blockquote>
<p>Między innymi dlatego w niekt&oacute;rych trynitarnych tłumaczeniach spotyka się J 3:16 w następujących wersjach:</p>
<blockquote>
<p>J 3:16 (Stern)<br />Bo B&oacute;g tak ukochał świat, że dał swego jedynego i niepowtarzalnego w swoim rodzaju Syna, aby każdy, kto pokłada w nim ufność, miał życie wieczne, nie doznał zaś zupełnej zagłady.</p>
</blockquote>
<p>Tak więc Syn już nie jest &bdquo;jednorodzony&rdquo; (co sugeruje pochodzenie i początek istnienia) lecz jest bytem jedynego, niepowtarzalnego rodzaju.</p>
<p></p>
<p>Teza ta rodzi jednak pewne wątpliwości. Można przyjąć za prawdę, że nazwa<span>&nbsp;</span><em>monogenes</em><a href="https://thaleia.pl/unitarianizm/jednorodzony/#sdfootnote2sym">2</a><span>&nbsp;</span>spaja w sobie słowa<span>&nbsp;</span><em>monos</em><span>&nbsp;</span>(&bdquo;jedyny&rdquo;) oraz<span>&nbsp;</span><em>genos</em><span>&nbsp;</span>(&bdquo;rodzaj&rdquo;), choć ks. Popowski łączy<span>&nbsp;</span><em>monogenes</em><span>&nbsp;</span>ze złożeniem<span>&nbsp;</span><em>monos</em><span>&nbsp;</span>(&bdquo;jedyny&rdquo;) oraz<span>&nbsp;</span><em>ginoma</em>i (m.in. &bdquo;stawać się&rdquo;, &bdquo;powstawać&rdquo;, &bdquo;rodzić się&rdquo;) i tłumaczy jako &bdquo;jednorodzony, jedyny&rdquo;.<a href="https://thaleia.pl/unitarianizm/jednorodzony/#sdfootnote3sym">3</a><span>&nbsp;</span>Jest także prawdą, że większa część wsp&oacute;łczesnych uczonych przychyla się do innego rozumienia<em><span>&nbsp;</span>monogenes</em>&nbsp;niż &bdquo;jednorodzony&rdquo;.<a href="https://thaleia.pl/unitarianizm/jednorodzony/#sdfootnote4sym">4</a><span>&nbsp;</span>Jednakże są też tacy, kt&oacute;rych zdanie jest wprost przeciwne, jak choćby Charles K. Barrett<a href="https://thaleia.pl/unitarianizm/jednorodzony/#sdfootnote5sym">5</a><span>&nbsp;</span>czy też John V. Dahms. Ten ostatni, powołując się na analizę pism Jana a także Filona, Justyna i Tertuliana wprost pisze, że gdy<span>&nbsp;</span><em>monogenes</em><span>&nbsp;</span>jest używany w kontekście os&oacute;b, to zawiera ideę pochodzenia i powinien być oddawany jako &bdquo;jednorodzony&rdquo;.<a href="https://thaleia.pl/unitarianizm/jednorodzony/#sdfootnote6sym">6</a></p>
<p></p>
<p>Pomimo tego, że drugi składnik w postaci<span>&nbsp;</span><em>-genes</em><span>&nbsp;</span>sam w sobie może faktycznie nie budzić skojarzenia ze zrodzeniem, jednakże jego występowanie w podobnych złożeniach w dawnej literaturze wskazuje, że takie znaczenie r&oacute;wnież może posiadać. Jako przykłady, cytowany już John V. Dahms, wymienia między innymi słowa takie jak:<em><span>&nbsp;</span>gegenes</em><span>&nbsp;</span>(&bdquo;narodzony z ziemi&rdquo;) czy też<span>&nbsp;</span><em>eugenes</em><span>&nbsp;</span>(&bdquo;dobrze/szlachetnie urodzony&rdquo;) a inny uczony, Gerard Pendrick<a href="https://thaleia.pl/unitarianizm/jednorodzony/#sdfootnote7sym">7</a><span>&nbsp;</span>dodaje do nich także<em><span>&nbsp;</span>aithregenes</em><span>&nbsp;</span>(&bdquo;zrodzony w jasnym niebie&rdquo;) czy też<span>&nbsp;</span><em>palaigene</em>s (&bdquo;urodzony dawno temu&rdquo;).<a href="https://thaleia.pl/unitarianizm/jednorodzony/#sdfootnote8sym">8</a></p>
<p></p>
<p>Na temat znaczenia tego słowa ciekawie wypowiada się także Murray J. Harris. W swej znanej książce Jesus as God pisze on następujące słowa:</p>
<blockquote>
<p>&bdquo;Z drugiej strony, jeśli pierwszym składnikiem w złożeniu z<span>&nbsp;</span><em>-genes</em><span>&nbsp;</span>jest przysł&oacute;wek, pokazana jest w ten spos&oacute;b natura pochodzenia (stąd<span>&nbsp;</span><em>eugenes</em>, &bdquo;szlachetnego pochodzenia&rdquo;) (F. Buchsel, TDNT 4:738). Przymiotnik<span>&nbsp;</span><em>monogenes</em><span>&nbsp;</span>należy właśnie do tej kategorii. Znaczy on &bdquo;wyjątkowego/jedynego pochodzenia&rdquo; odnosząc się do jedynego dziecka w rodzinie, kt&oacute;re to znaczenie jest potwierdzone w świeckiej, greckiej literaturze, Septuagincie oraz innych żydowskich pismach, a także w Nowym Testamencie&rdquo;<a href="https://thaleia.pl/unitarianizm/jednorodzony/#sdfootnote9sym">9</a></p>
</blockquote>
<p>W dalszej części, negując prawidłowość oddania<span>&nbsp;</span><em>monogenes</em><span>&nbsp;</span>jako &bdquo;wyjątkowy&rdquo; bądź &bdquo;jedyny w swym rodzaju&rdquo; w kontekście tytułu przysługującego Bożemu Synowi, konkluduje:</p>
<blockquote>
<p>&bdquo;To, iż<span>&nbsp;</span><em>monogenes</em><span>&nbsp;</span>w przypadku zastosowania do nieosobowych przedmiot&oacute;w może nieść z sobą znaczenie &lsquo;wyjątkowego&rsquo;, nie ulega żadnej wątpliwości. Lecz to, że jest to jego gł&oacute;wny i podstawowy sens nie jest już tak oczywiste [&hellip;] Z pewnością zastosowane przez Jana połączenie<span>&nbsp;</span><em>monogenes</em><span>&nbsp;</span>i<span>&nbsp;</span><em>hyios</em><span>&nbsp;</span>wskazuje, że nacisk nie jest położony na osobową wyjątkowość Jezusa w sobie samym, lecz na jego &lsquo;wyjątkowe pochodzenie&rsquo; jako Bożego Syna&rdquo;<a href="https://thaleia.pl/unitarianizm/jednorodzony/#sdfootnote10sym">10</a></p>
</blockquote>
<p>Z przytoczonych cytat&oacute;w widać więc, że choć dla Harrisa monogenes nie zawiera w sobie ściśle idei zrodzenia, to jednak jego zdaniem, znaczenie terminu powiązane jest z pochodzeniem. To ostatnie zaś w pewien spos&oacute;b zrodzenie sugeruje. Tak więc z semantycznego punktu widzenia sytuacja nie jest na tyle oczywista jak chcieliby dzisiejsi przeciwnicy tradycyjnego spojrzenia na omawiane przez nas słowo.</p>
<p></p>
<p>Warto także zastanowić się nad następującym pytaniem: skoro<span>&nbsp;</span><em>monogenes</em><span>&nbsp;</span>nie powinno się oddawać jako &bdquo;jednorodzony&rdquo;, to dlaczego chrześcijanie pierwszych wiek&oacute;w, dla kt&oacute;rych wszak greka była językiem wyssanym z mlekiem matki, często rozumieli je właśnie w znaczeniu &bdquo;jednorodzonego&rdquo;, co przyznaje nawet sam Countess? Czyżby nie pojmowali we właściwy spos&oacute;b języka, kt&oacute;rym się na co dzień posługiwali? Dlaczego część z nich tłumaczy greckie<span>&nbsp;</span><em>monogenes</em><span>&nbsp;</span>na łacińskie<span>&nbsp;</span><em>unigenitus</em><span>&nbsp;</span>(&bdquo;jednorodzony&rdquo;)<a href="https://thaleia.pl/unitarianizm/jednorodzony/#sdfootnote11sym">11</a><span>&nbsp;</span>a nie<span>&nbsp;</span><em>unicus</em><span>&nbsp;</span>(&bdquo;jedyny&rdquo;)? Odpowiedź wydaje się oczywista i świadczy o tym, że rozumienie<span>&nbsp;</span><em>monogenes</em><span>&nbsp;</span>jako &bdquo;jednorodzonego&rdquo; było w tym środowisku rozpowszechnione. Nie zawsze bowiem jest tak, że słowo złożone odpowiada dokładnie sumie znaczeń dw&oacute;ch swoich składnik&oacute;w. Z taką sytuacją możemy mieć do czynienia w przypadku omawianego<span>&nbsp;</span><em>monogenes</em>. Ponownie zacytuję tutaj Harrisa:</p>
<blockquote>
<p>&bdquo;Etymologicznie<span>&nbsp;</span><em>monogenes</em><span>&nbsp;</span>nie jest powiązany ze zrodzeniem (<em>gennasthai</em>) lecz z istnieniem (<em>gignesthai</em>). Jednakże nie jest dziwne, że wkr&oacute;tce zyskało ono odcień znaczeniowy &bdquo;zrodzenia&rdquo; lub &bdquo;pochodzenia&rdquo; ponieważ w 1 Jana 5:18<a href="https://thaleia.pl/unitarianizm/jednorodzony/#sdfootnote12sym">12</a><span>&nbsp;</span>Chrystus opisany jako ho<span>&nbsp;</span><em>gennetheis ek tou Theou</em>. I rzeczywiście, Aleksander z Aleksandrii oraz antiocheńczycy rozumieli<span>&nbsp;</span><em>(ho) monogenes theos</em><span>&nbsp;</span>jako odnoszące się do wyjątkowości zrodzenia Syna przez Ojca&rdquo;.<a href="https://thaleia.pl/unitarianizm/jednorodzony/#sdfootnote13sym">13</a></p>
</blockquote>
<p>Jeśli tak faktycznie było, to należy wnosić, że chrześcijanie czytając fragmenty podobne do J 3:16 mieli w swoich umysłach dość silne przeświadczenie o tym, że Syn został w jakiś szczeg&oacute;lny i wyjątkowy spos&oacute;b przez Ojca zrodzony. Nie jest to zresztą nic dziwnego ponieważ taką naukę w IV wieku wyznawali zar&oacute;wno arianie jak i nicejczycy, co znalazło wszak sw&oacute;j wyraz w ich wyznaniach wiary. W tym ostatnim kontekście dość dziwna wydaje się więc tendencja niekt&oacute;rych dzisiejszych apologet&oacute;w trynitarnych do kwestionowania prawdziwości oddania<span>&nbsp;</span><em>monogenes</em><span>&nbsp;</span>jako &bdquo;jednorodzony&rdquo;, z wyraźnie przy tym zaznaczaną niechęcią do samej idei zrodzenia jako takiej. Z drugiej jednak strony, ich op&oacute;r, choć sprzeczny z tak często miłowaną przez nich całą nicejską tradycją, staje się zupełnie zrozumiały gdy się dostrzeże, że kryje się za nim intuicyjne przeświadczenie o niebezpieczeństwie wynikającym z &bdquo;tradycyjnego&rdquo; odczytania terminu<span>&nbsp;</span><em>monogenes</em>.<a href="https://thaleia.pl/unitarianizm/jednorodzony/#sdfootnote14sym">14</a><span>&nbsp;</span>Mocno sugeruje ono bowiem zapoczątkowanie egzystencji Syna i Jego &bdquo;zaprzyczynowienie&rdquo; w jakimś innym, zewnętrznym bycie, co oczywiście jest niszczycielskiej do całej misternie tkanej doktryny trynitarnej.</p>
<h3>Przypisy</h3>
<div>
<p><a href="https://thaleia.pl/unitarianizm/jednorodzony/#sdfootnote1anc">1</a><span>&nbsp;</span>R.H. Countess,<span>&nbsp;</span><em>Błędy doktryny Świadk&oacute;w Jehowy</em>, str. 117, 118.</p>
</div>
<div>
<p><a href="https://thaleia.pl/unitarianizm/jednorodzony/#sdfootnote2anc">2</a><span>&nbsp;</span>Słowo to występuje 9 razy w NT i oddawane jest w najpopularniejszej polskiej BW niejednorodnie. Czytelnik sam może prześledzić te translacje w wersetach: Łk 7:12; 8:42; 9:38; J 1:14, 18; 3:16, 18; 1J 4:9; Hbr 11:17)</p>
</div>
<div>
<p><a href="https://thaleia.pl/unitarianizm/jednorodzony/#sdfootnote3anc">3</a><span>&nbsp;</span>R. Popowski,<span>&nbsp;</span><em>Wielki słownik grecko-polski Nowego Testament</em>u, str. 108, 403.</p>
</div>
<div>
<p><a href="https://thaleia.pl/unitarianizm/jednorodzony/#sdfootnote4anc">4</a><span>&nbsp;</span>Preferowane oddania to &bdquo;jedyny&rdquo;, &bdquo;jedynak&rdquo;, &bdquo;wyjątkowy&rdquo;, &bdquo;jedyny w swoim rodzaju&rdquo;.</p>
</div>
<div>
<p><a href="https://thaleia.pl/unitarianizm/jednorodzony/#sdfootnote5anc">5</a><span>&nbsp;</span>Zob. C.L. Irons, D.A. Dixon, D.R. Smith,<span>&nbsp;</span><em>The Son of God</em>, str. 138.</p>
</div>
<div>
<p><a href="https://thaleia.pl/unitarianizm/jednorodzony/#sdfootnote6anc">6</a><span>&nbsp;</span>Cyt. za: G. Stafford,<span>&nbsp;</span><em>Jehovah&rsquo;s Witnesses Defended. An Answer to Scholars and Critics</em>, Second Edition, str. 356, 357.</p>
</div>
<div>
<p><a href="https://thaleia.pl/unitarianizm/jednorodzony/#sdfootnote7anc">7</a><span>&nbsp;</span>Swoją drogą, przeciwnik rozumienia monogenes jako jednorodzony.</p>
</div>
<div>
<p><a href="https://thaleia.pl/unitarianizm/jednorodzony/#sdfootnote8anc">8</a><span>&nbsp;</span>Cyt. za: G. Stafford,<span>&nbsp;</span><em>Jehovah&rsquo;s Witnesses Defended. An Answer to Scholars and Critics, Second Edition</em>, str. 357.</p>
</div>
<div>
<p><a href="https://thaleia.pl/unitarianizm/jednorodzony/#sdfootnote9anc">9</a><span>&nbsp;</span>M.J. Harris,<span>&nbsp;</span><em>Jesus as God</em>, str. 84.</p>
</div>
<div>
<p><a href="https://thaleia.pl/unitarianizm/jednorodzony/#sdfootnote10anc">10</a><span>&nbsp;</span><em>Tamże</em>, str. 85.</p>
</div>
<div>
<p><a href="https://thaleia.pl/unitarianizm/jednorodzony/#sdfootnote11anc">11</a><span>&nbsp;</span>Między innymi czyni tak łacińska Vulgata. Wśr&oacute;d tłumaczących w taki spos&oacute;b Greg Stafford opr&oacute;cz Hieronima wymienia także Hilarego z Poitiers. Zob. G. Stafford,<span>&nbsp;</span><em>Jehovah&rsquo;s Witnesses Defended. An Answer to Scholars and Critics</em>, Second Edition, str. 360.</p>
</div>
<div>
<p><a href="https://thaleia.pl/unitarianizm/jednorodzony/#sdfootnote12anc">12</a><span>&nbsp;</span>Cytowany przez Harrisa werset w tłumaczeniu Biblii Warszawskiej brzmi: &bdquo;&hellip; Ten, kt&oacute;ry z Boga został zrodzony, strzeże go&hellip;&rdquo; i faktem jest, że trudno nie odnieść wrażenia, iż naucza on o zrodzonym Bożym Synu. Mogło to być doskonałym punktem wyjścia do nauczania o &bdquo;jednorodzoności&rdquo; Pana Jezusa</p>
</div>
<div>
<p><a href="https://thaleia.pl/unitarianizm/jednorodzony/#sdfootnote13anc">13</a><span>&nbsp;</span>M.J. Harris,<span>&nbsp;</span><em>Jesus as God</em>, str. 86 (tłum. własne).</p>
</div>
<div>
<p><a href="https://thaleia.pl/unitarianizm/jednorodzony/#sdfootnote14anc">14</a><span>&nbsp;</span>Swoją drogą, skoro &bdquo;tradycyjne&rdquo; rozumienie tego terminu jest tak niewygodne dla dzisiejszych trynitarian, to powinno było być r&oacute;wnież takie samo dla nicejczyk&oacute;w prowadzących sp&oacute;r z arianami. Jednak to &bdquo;błędne&rdquo; znaczenie monogenes nigdy nie zostało przez tych pierwszych zakwestionowane.</p>
</div>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/37.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/unitarianizm/jednorodzony" style="text-decoration: none;">https://thaleia.pl/unitarianizm/jednorodzony</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898043&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">b14571b0f4</p>
</div>
</body>
