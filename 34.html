<html lang="pl-PL">
<head>
<meta charset="UTF-8" />
<title>Bóg i pokusy</title>

<meta name="description" content="Bóg i pokusy / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://mojabiblia.github.io/t/34.html" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Bóg i pokusy" />
<meta property="og:description" content="Bóg i pokusy / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

<h1 class="entry-title">B&oacute;g i pokusy</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/unitarianizm/bog-i-pokusy/">14 sierpnia, 2018</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<p>Pismo Święte jednoznacznie stwierdza, że B&oacute;g jest istotą świętą i bezgrzeszną. Grzech jest na tyle obcy Bogu, iż z natury w og&oacute;le nie podlega On żadnym pokusom w tym kierunku. Dla Boga zgrzeszenie jest tak samo niemożliwe jak unicestwienie samego siebie. Biblia przedstawia Jego świętość między innymi w następujący spos&oacute;b:</p>
<blockquote>
<p>Jk 1:13 (BT V)<br />13. Kto doznaje pokusy, niech nie m&oacute;wi, że B&oacute;g go kusi. B&oacute;g bowiem ani nie podlega pokusie ku złemu, ani też nikogo nie kusi.</p>
</blockquote>
<p>R&oacute;wnie dobitnie jest napisane, że nasz Pan, będąc na ziemi, był kuszony przez diabła (Mt 4:1-11). Mało tego, kuszenie było na tyle realne, że mogło zakończyć się dla Zbawiciela tragicznie:</p>
<blockquote>
<p>Hbr 5:7 (BW)<br />7. Za dni swego życia w ciele zanosił On z wielkim wołaniem i ze łzami modlitwy i błagania do tego, kt&oacute;ry go m&oacute;gł wybawić od śmierci, i&nbsp;dla bogobojności został wysłuchany;</p>
</blockquote>
<p>Pragnę zwr&oacute;cić szczeg&oacute;lną uwagę na ten fragment, ponieważ wynika z niego, iż skoro Pan Jezus zanosił &bdquo;z wielkim wołaniem i ze łzami modlitwy i błagania&rdquo; do Boga o wybawienie od śmierci, to znaczy, że takie realne niebezpieczeństwo owego niewybawienia od tejże śmierci istniało. I tylko swej bogobojności prowadzącej do bezgrzesznego życia Zbawiciel zawdzięcza to, że został wysłuchany. Innymi słowy, rzeczywiste pokusy Bożego Syna miały miejsce i mogły doprowadzić Go do upadku, gdyby okazał się nieposłuszny. To nie był zwykły teatr, lecz realny b&oacute;j o zbawienie całego świata, ale też o własne wybawienie od śmierci. B&oacute;j, kt&oacute;ry m&oacute;gł skończyć się źle i dla Bożego Syna i dla całej ludzkości, kt&oacute;ra w potencjalnej uległości pokusie mogłaby zostać stracona na zawsze. Na tym polegał cały dramat i ciężar odkupienia. Oczywiście jest to o tyle symptomatyczne, że trudno nam sobie wyobrazić Boga, kt&oacute;ry byłby w niebezpieczeństwie popełnienia grzechu i śmierci, ponieważ zupełnie nie jest podatny takim pokusom, jak już wcześniej list Jakuba o tym wspominał. Wydaje się więc, że powyższy fragment Biblii wskazuje na wyłączenie Jezusa z kategorii B&oacute;stwa ewidentnie prezentując zupełnie inną potencjalną możliwość reakcji na pokusy Boga właśnie i Bożego Syna.</p>
<p></p>
<p>Oczywiście zdaję sobie sprawę, że trynitarianie pr&oacute;bują wyjaśnić wszystko posiadaniem przez Jezusa ludzkiej natury na ziemi, kt&oacute;ra miałaby być powodem Jego podatności na kuszenie. Jednakże, jak wielokrotnie wspomniano już wcześniej, doktryna trynitarna naucza o posiadaniu przez Jezusa nie tylko ludzkiej natury, lecz także boskiej, twierdząc dodatkowo, iż Pan Jezus był jedną jedyną osobą &ndash; osobą boską. Zakładanie więc, że kuszona była jedynie ludzka natura Zbawiciela jest dzieleniem Go na dwie osoby, z dwoma ośrodkami świadomości, kt&oacute;re niezależnie od siebie mogą i nie mogą być kuszone. Z drugiej strony alternatywą pozostaje kuszenie Pana Jezusa jako osoby boskiej, choć posiadającej podw&oacute;jną naturę. W tym przypadku jednak mamy do czynienia z kuszeniem do grzechu samego Boga, co jest z kolei sprzeczne z listem Jakuba 1:13. Wydaje się więc, że trynitarianie ponownie stają przed dwoma wyborami, kt&oacute;re są sprzeczne z ich własną chrystologią. Albo Boży Syn jest osobą boską i jako jedna osoba boska jest kuszona albo jest kuszony jedynie jako człowiek, ale to z kolei implikuje Jego osobowość ludzką, kt&oacute;rą wszak podobno nie jest.</p>
<p></p>
<p>Dodatkowo, jeśli założymy, iż jako B&oacute;g kuszony być nie m&oacute;gł, lecz jako człowiek m&oacute;gł, to skoro istniała możliwość pokusy dla człowieka &ndash; Jezusa to r&oacute;wnież istniała możliwość upadku dla człowieka &ndash; Jezusa. Konsekwencje wynikające z tego rodzaju nauczania są druzgocące, ponieważ w przypadku hipotetycznego ulegnięcia grzechowi należałoby przyjąć, że Jezus &ndash; B&oacute;g w dalszym ciągu istnieje jako &bdquo;część&rdquo; tr&oacute;jjedynego Boga, natomiast Jezus &ndash; człowiek doznaje drugiej śmierci (piekło/anihilacja) za &oacute;w hipotetyczny grzech! Biorąc dodatkowo pod uwagę to, że Pan Jezus jest jedną osobą, osobą boską, wypada zadać sobie pytanie, jak to jest, że jedna i ta sama osoba nie ma potencjalnej możliwości grzechu (jako B&oacute;g) i zarazem ma potencjalną możliwość grzechu (jako człowiek)? Ponieważ apostoł Paweł twierdził jasno i stanowczo, iż mamy &bdquo;unikać sprzecznych ze sobą twierdzeń, błędnej rzekomej nauki&rdquo;,<a href="https://thaleia.pl/unitarianizm/bog-i-pokusy/#sdfootnote1sym">1</a><span>&nbsp;</span>więc już choćby to doprowadza nas do odrzucenia konkluzji o prawdziwości chalcedońskiego nauczania o podw&oacute;jnej naturze Bożego Syna. Po raz kolejny trynitarianizm okazuje się niesp&oacute;jny i sprzeczny sam z sobą.</p>
<p>Symptomatyczny jest także inny fragment z listu do Hebrajczyk&oacute;w:</p>
<blockquote>
<p>Hbr 4:15 (Stern)<br />15. Bo nie takiego mamy kohena gadola, kt&oacute;ry nie jest w stanie rozumieć naszych słabości; bo pod każdym względem był kuszony tak jak my, r&oacute;żnica w tym jedynie, że nie grzeszył.</p>
</blockquote>
<p>Jeśli prawdą byłoby to, że Pan Jezus posiadał opr&oacute;cz ludzkiej także boską naturę, w&oacute;wczas nie można byłoby powiedzieć, iż był &bdquo;pod każdym względem kuszony tak jak my&rdquo;, ponieważ my boskiej natury nie posiadamy. Niewątpliwie taka hipotetyczna boska natura w znacznym stopniu pomagałaby Jezusowi przetrwać i odeprzeć r&oacute;żnego rodzaju pokusy, ponieważ (przypomnijmy) dysponentem, zar&oacute;wno boskiej, jak i ludzkiej natury byłaby jedna osoba z jednym ośrodkiem świadomości &ndash; boska osoba Syna. W takim przypadku tekst z Listu do Hebrajczyk&oacute;w staje się zupełnie nieadekwatny w stosunku do nas i do naszych doświadczeń z r&oacute;żnego rodzaju diabelskimi pokusami.</p>
<p>Przyjrzyjmy się jeszcze innemu, pokrewnemu tekstowi, r&oacute;wnież z Listu do Hebrajczyk&oacute;w:</p>
<blockquote>
<p>Hbr 2:16-18 (UBG)<br /><span>16. Bo zaiste nie przyjął<a href="https://thaleia.pl/unitarianizm/bog-i-pokusy/#sdfootnote2sym">2</a>&nbsp;</span><span>natury</span><span>&nbsp;anioł&oacute;w, ale potomstwa Abrahama.<br />17.&nbsp;</span><span>Dlatego musiał we wszystkim upodobnić się do braci, aby stał się miłosiernym i wiernym najwyższym kapłanem wobec Boga dla przebłagania za grzechy ludu.</span><br /><span>18.&nbsp;</span><span>A że sam cierpiał, będąc kuszony, może dopom&oacute;c tym, kt&oacute;rzy są w pokusach.</span></p>
</blockquote>
<p>Ponownie wyrażona jest tutaj podobna do poprzedniej myśl &ndash; Pan Jezus musiał we wszystkim upodobnić się do ludzi, jeśli chodzi o udział w ich naturze. Problem w tym, że nie będąc osobą ludzką, ale boską po prostu tego nie uczynił. Zakładając, że Boży Syn, co prawda, posiada ludzką naturę, ale podmiotem działania i akt&oacute;w woli jest boska osoba Syna, więc w żadnym przypadku nie możemy m&oacute;wić o tym, że stał się On taki jak my, a my jesteśmy takim jak On. Trynitarna chrystologia demoluje całe piękno nauczania o człowieczeństwie Pana Jezusa i odbierając Mu ludzką osobowość w rzeczywistości niemal kompletnie niszczy cały dramatyzm Jego ludzkiej ofiary i wszystkiego co było z tym związane.</p>
<p>Skoro zacytowałem już wcześniej Hbr 5:7, warto także na koniec przyjrzeć się następnym wersetom, kt&oacute;re brzmią następująco:</p>
<blockquote>
<p>Hbr 5:8-9 (BW)<br />8. I chociaż był Synem, nauczył się posłuszeństwa przez to, co wycierpiał,<br />9. A osiągnąwszy pełnię doskonałości, stał się dla wszystkich, kt&oacute;rzy mu są posłuszni, sprawcą zbawienia wiecznego</p>
</blockquote>
<p>Wymowa tego fragmentu jest bardzo znacząca. Stwierdza się bowiem, iż Syn podlegał procesowi uczenia oraz doskonalenia.<a href="https://thaleia.pl/unitarianizm/bog-i-pokusy/#sdfootnote3sym">3</a><span>&nbsp;</span>Zwłaszcza to drugie wyrażenie jest istotne bowiem trudno wyobrazić sobie Boga, kt&oacute;ry taki proces przechodzi. Trudno także powiedzieć, iż tenże proces dotyczy tylko ludzkiej natury Jezusa, skoro ta ludzka natura pozbawiona jest osobowości, a więc, co za tym idzie, r&oacute;wnież swej własnej ludzkiej, odrębnej od boskiej, świadomości.<a href="https://thaleia.pl/unitarianizm/bog-i-pokusy/#sdfootnote4sym">4</a><span>&nbsp;</span>W rzeczy samej, czytając ewangeliczne opisy, trudno nie ulec wrażeniu, że to człowiek Jezus i Jego ludzka osoba właśnie są centrum działania oraz akt&oacute;w woli.</p>
<h3>Przypisy</h3>
<div>
<p><a href="https://thaleia.pl/unitarianizm/bog-i-pokusy/#sdfootnote1anc">1</a><span>&nbsp;</span>1Tm 6:20.</p>
</div>
<div>
<p><a href="https://thaleia.pl/unitarianizm/bog-i-pokusy/#sdfootnote2anc">2</a><span>&nbsp;</span>Użyte tu greckie słowo<span>&nbsp;</span><em>epilambanomai</em><span>&nbsp;</span>moim zdaniem przybiera raczej znaczenie przyjęcia, wzięcia niż zainteresowania. Bardziej zgodne jest to ze znaczeniem słowa<em><span>&nbsp;</span>lambano</em>, od kt&oacute;rego wspomniany termin pochodzi. Podobnie oddaje to przekład Biblii Lubelskiej, Geneva Bible czy też King James Version.</p>
</div>
<div>
<p align="justify"><a href="https://thaleia.pl/unitarianizm/bog-i-pokusy/#sdfootnote3anc">3</a><span>&nbsp;</span>W greckim oryginale brak jest słowa &bdquo;pełnia&rdquo;, kt&oacute;re występuje w przekładzie BW. Tekst źr&oacute;dłowy zawiera termin<span>&nbsp;</span><em>teleiotheis</em>, kt&oacute;re oznacza &bdquo;uczyniony doskonałym&rdquo;. Ponieważ jest on szalenie niewygodny dla trynitarian, stąd w wielu trynitarnych przekładach zostaje po prostu przekręcony w taki spos&oacute;b, by zmiękczył swą dość jednoznaczną wymowę. Przykładowo BT V oddaje to jako &bdquo;a gdy wszystko wykonał&rdquo; co jest kompletnym nieporozumieniem. Inne przekłady: &bdquo;A gdy został doprowadzony do celu&rdquo; (Stern), &bdquo;Gdy zaś wykonał wszystko&rdquo; (BL), &bdquo;A poznawszy je tak doskonale&rdquo; (BP).</p>
</div>
<div>
<p><a href="https://thaleia.pl/unitarianizm/bog-i-pokusy/#sdfootnote4anc">4</a><span>&nbsp;</span>Popularnym wyrażeniem wśr&oacute;d trynitarian jest stwierdzenie, iż Jezus jest/był w 100 procentach Bogiem i w 100 procentach człowiekiem. Jednak jest to sprzeczne z ich faktycznym pojmowaniem Chrystusa, ponieważ nie może być w 100 procentach człowiekiem ktoś, kto nie jest osobą ludzką.</p>
</div>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/35.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/unitarianizm/bog-i-pokusy" style="text-decoration: none;">https://thaleia.pl/unitarianizm/bog-i-pokusy</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898041&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">184c59b822</p>
</div>
</body>
