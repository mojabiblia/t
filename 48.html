<html lang="pl-PL">
<head>
<meta charset="UTF-8" />
<title>Echad</title>

<meta name="description" content="Echad / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://thaleia.pl/unitarianizm/echad" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Echad" />
<meta property="og:description" content="Echad / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

<h1 class="entry-title">Echad</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/unitarianizm/echad/">12 listopada, 2018</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<p></p>
<p>Jak wiadomo, fundamentalnym i najważniejszym przykazaniem danym Izraelowi, było to zawarte w księdze Powt&oacute;rzonego Prawa. Brzmi ono następująco:</p>
<blockquote>
<p>Pwt 6:4, 5 (BG)<br />4. Słuchajże Izraelu: Pan, B&oacute;g nasz, Pan jeden jest.<br />5. Będziesz tedy miłował Pana, Boga twego, ze wszystkiego serca twego, i ze wszystkiej duszy twojej, i ze wszystkiej siły twojej;</p>
</blockquote>
<p></p>
<p>Pan Jezus w Ewangelii Marka 12:29, 30 potwierdził aktualność tej wielowiekowej żydowskiej prawdy. Jednakże nawet tak proste wyznanie dla niekt&oacute;rych stało się okazją do przedstawienia jednej z najbardziej dziwacznych argumentacji mającej dowodzić wieloosobowości Boga JHWH. Oddajmy głos jednemu z rabin&oacute;w nawr&oacute;conych na chrześcijaństwo:</p>
<blockquote>
<p>&ldquo;Oto stałem oko w oko z doktryną o Tr&oacute;jjedynym Bogu. My, Żydzi mamy znany wyznanie dotyczące monoteizmu: &lsquo;Sz&rsquo;ma Israel, Adonaj Eloheinu, Adonaj echad.&rsquo; Słowo Echad znaczy jeden. Na tym słowie zbudowana jest żydowska doktryna jedności i cała filozofia judaizmu. Rabini nauczali od wiek&oacute;w, że Echad znaczy absolutna jedność. Nie mogłem się z tym pogodzić, czyżby to nie była prawda? Rozpocząłem studia i odkryłem, że słowo to nie znaczy absolutna jedność, ale złożona jedność. Oto ilustracja: Adam i Ewa stali się jednym ciałem &ndash; hebrajskie słowo oddające jedność ciała to basar Echad &ndash; złożona jedność. Mojżesz wysłał do ziemi Kanaan dwunastu szpieg&oacute;w, kt&oacute;rzy przynieśli olbrzymią kiść winogron, co brzmi eschol Echad. Setki owoc&oacute;w na jednej gałęzi nie mogła być absolutną jednością, a jednak nazywają się &lsquo;jedna kiść&rsquo; &ndash; złożona jedność. Członkowie rodu Beniamina popełnili nieprawość w oczach Boga. Pozostałe plemiona były oburzone i wszyscy powstali &lsquo;jak jeden&rsquo; &ndash; isz Echad. Znowu pojawia się złożona jedność: Tysiące złączone w jeden. Te i inne wersety pokazują wyraźnie, że Echad nie może oznaczać absolutnej jedności.&rdquo;<a href="https://thaleia.pl/unitarianizm/echad/#sdfootnote1sym">1</a></p>
</blockquote>
<p></p>
<p>Zwracam uwagę na ostatnie słowa owego rabina: &ldquo;echad nie może oznaczać absolutnej jedności&rdquo;. Niestety, trzeba jasno stwierdzić, że zacytowana wypowiedź jest świadectwem niemal całkowitego zaślepienia na rzeczywistość. To smutne, gdy człowiek obserwuje, jak przyjęta doktryna religijna pozbawia kogoś obiektywnego spojrzenia na dany temat, oraz zwykłej ludzkiej uczciwości. Jeśli bowiem echad nie może oznaczać absolutnej jedności, to co &oacute;w rabin powie o poniższych wersetach:</p>
<blockquote>
<p>Rdz 19:9&nbsp;(BW)<br />9. Ale oni odparli: Idź precz! I m&oacute;wili: Jeden jedyny (echad) przyszedł tu jako przybysz, a teraz chce być sędzią. Postąpimy z tobą gorzej niż z nimi. Potem bardzo napierali na tego męża, na Lota, i podeszli, aby wyłamać drzwi.</p>
<p align="left">Rdz 42:11 (BW)<br />11. Jesteśmy wszyscy synami jednego (echad) męża, jesteśmy ludźmi uczciwymi, słudzy twoi nie są szpiegami.</p>
<p align="left">Rdz 42:32&nbsp;(BW)<br />32. Było nas dwunastu braci, syn&oacute;w ojca naszego, jednego (echad) już nie ma, a najmłodszy jest teraz z ojcem w ziemi kanaanejskiej.</p>
</blockquote>
<p></p>
<p>W każdym zacytowanym przypadku słowo echad określa jedną osobę. Jest to zaledwie kilka tekst&oacute;w, kt&oacute;re są świadectwem tego, że słowo to może oznaczać absolutną jedność osobową, i zazwyczaj takie właśnie przyjmuje znaczenie gdy używane jest do byt&oacute;w inteligentnych. Wystarczy wziąć do ręki konkordancję, by przekonać się jak bardzo słowa przytoczonego rabina są nieprawdziwe. Problem nie polega na tym, że wierzy on w Tr&oacute;jcę. Kłopot w tym, że przemawia jako pewnego rodzaju autorytet (bo hebrajski to przecież jego język) i z tego powodu niemal wszyscy mu wierzą. Wielu chrześcijan ewangelicznych, nawet tych bardziej wyedukowanych, traktuje takie wypowiedzi (rodowitych Żyd&oacute;w, kt&oacute;rzy uwierzyli w Chrystusa) niemal jak natchnione objawienie. To oczywisty błąd. Warto bowiem zwr&oacute;cić uwagę na to, że zazwyczaj żydzi mesjańscy nawracani są przez ewangelicznych protestant&oacute;w. Jest z kolei łatwo obserwowalnym faktem, że niemal sto procent os&oacute;b nawr&oacute;conych przez członka danej społeczności pozostaje w tej społeczności, kt&oacute;ra go nawr&oacute;ciła, wyznając zasady wiary tejże. Dlatego mamy tu do czynienia z pewnego razu sprzężeniem zwrotnym &ndash; ewangeliczni protestanci nawracają żyd&oacute;w mesjańskich, mesjańscy żydzi przyjmują ich poglądy, po czym podają ewangelicznym chrześcijanom argumenty, kt&oacute;re już wcześniej były znane, ale nabierają nowej mocy przez to, że przedstawiane są przez rodowitych hebrajczyk&oacute;w. Ci ostatni z kolei, muszą przecież znać sw&oacute;j język i to co głoszą, podawane jest innym jako niepodlegająca kwestionowaniu prawda&hellip; I w ten spos&oacute;b koło się zamyka.</p>
<p>Niekt&oacute;rzy starają się przedstawić słowo echad jako jakieś mistyczne określenie jedności złożonej, w przeciwieństwie do terminu jachid, kt&oacute;ry z kolei ma oznaczać jedność absolutną. Jest to jednak zupełnie nieuprawnione w świetle definicji słownikowych. To pierwsze określenie jest w zasadzie dokładnym odpowiednikiem polskiego liczebnika gł&oacute;wnego &bdquo;jeden&rdquo;, lub też liczebnika porządkowego &bdquo;pierwszy&rdquo;, drugie zaś &ndash; to przymiotnik, i przybiera on znaczenie: &bdquo;jedyny, sam&rdquo; (Rdz 22:2). Słowa te nie m&oacute;wią nam absolutnie niczego o tym, czy określany przez nie rzeczownik &bdquo;ukrywa&rdquo; za sobą ideę złożoności czy też nie. Oczywiście, ze słowem echad, podobnie jak w języku polskim, może w niekt&oacute;rych przypadkach łączyć się idea pewnego rodzaju złożenia, jednak są to sytuacje stosunkowo rzadkie i zachodzą wyłącznie wtedy, gdy określane są przez &oacute;w liczebnik rzeczowniki zbiorowe (rodzina, las) a nie rzeczowniki jednostkowe (człowiek, drzewo), lub też, gdy kontekst wskazuje na to, że rzeczownik jednostkowy w danym przypadku składa się z części.<a href="https://thaleia.pl/unitarianizm/echad/#sdfootnote2sym">2</a><span>&nbsp;</span>Tak naprawdę więc, złożoność nie wynika w żadnej mierze z liczebnika echad czy też przymiotnika jachid użytego przed rzeczownikiem, lecz albo z kontekstu, albo też z samego rzeczownika, kt&oacute;ry musi być rzeczownikiem zbiorowym, by m&oacute;c orzekać istnienie w nim złożoności. W naszym przypadku o &bdquo;złożoności&rdquo; JHWH nie świadczy ani kontekst, ani też słowo &bdquo;B&oacute;g&rdquo;<a href="https://thaleia.pl/unitarianizm/echad/#sdfootnote3sym">3</a>. Podkreślmy to jeszcze raz &ndash; samo słowo echad zwyczajnie nie ma &bdquo;mocy&rdquo; do definiowania określanego przez nie rzeczownika jako zbiorowego czy też nie. Jeśli rzeczownik nie jest zbiorowy, albo kontekst nie determinuje go jako takiego, to zawsze echad określa rzeczownik jednostkowy, niezłożony.</p>
<p></p>
<p>Ot&oacute;ż można powiedzieć, że niemal każdą jedność można &bdquo;rozbić&rdquo; na poszczeg&oacute;lne elementy. I tak, jeden dom składa się z wielu pokoj&oacute;w, jedno drzewo z wielu gałęzi, jeden człowiek z wielu części ciała itd. Jednakże, gdy mowa o jedności jakiejś konkretnej istoty i nie jest to język metaforyczny, to zawsze ten jeden &ldquo;ktoś&rdquo; oznacza jedną osobę. Nie znalazłem w Biblii ani jednego przykładu zastosowania słowa echad do jakiejś konkretnej jednej istoty, kt&oacute;ra jednocześnie byłaby złożona z wielu os&oacute;b. Innymi słowy, jeśli m&oacute;wimy o jednym &bdquo;ktosiu&rdquo;, to ten &bdquo;ktoś&rdquo; jest zawsze jedną osobą, a nie wieloma osobami. Podobnie jest w naszym naturalnym pojmowaniu rzeczywistości &ndash; gdy usłyszymy zdanie w rodzaju: &bdquo;Jan Kowalski jest jeden&rdquo;, to będzie dla nas jasnym sygnałem, że mowa jest o jednej osobie i o jednej istocie. Brak nam jakichkolwiek podstaw, by wyciągać wnioski, że język biblijny r&oacute;żni się w tym przypadku od tego, kt&oacute;ry używamy na co dzień. A jeśli tak właśnie jest, to wyrażenie m&oacute;wiące o tym, iż B&oacute;g jest jeden (echad) należy rozumieć dokładnie tak, jak inne tego typu wyrażenia &ndash; że jest jedną osobą oraz jedną istotą.</p>
<p></p>
<p>Dodatkowo, cała idea Boga jako bytu złożonego, wydaje się być całkowicie niezgodna z ortodoksyjnym pojmowaniem Tr&oacute;jcy i stanowi raczej &bdquo;pop-teologię&rdquo; niż prawdziwą i rzetelną teologię. Słowo &bdquo;złożony&rdquo;, sugeruje bowiem pewną sumę element&oacute;w, kt&oacute;ra dopiero po złożeniu stanowi całość, a wcześniej stanowi części owej całości. Zwr&oacute;ćmy uwagę na wszystkie przytaczane przez trynitarian teksty, kt&oacute;re mają świadczyć o &bdquo;złożonej jedności&rdquo; w Bogu, takie jak &bdquo;jedno ciało&rdquo; (Rdz 2:24) czy też &bdquo;jedna kiść&rdquo; (Lb 13:24). Wszystkie one tak naprawdę nauczają, że owo przykładowe &bdquo;jedno ciało&rdquo; to złożenie dw&oacute;ch części &ndash; Adama i Ewy, zaś &bdquo;jedna kiść&rdquo; to złożenie wielu części, wielu pojedynczych winogron. Dopiero to złożenie wszystkich części tworzy całość, kt&oacute;ra jest określana przez liczebnik echad. Gdyby przyjąć taki spos&oacute;b rozumienia wspomnianego echad, to w&oacute;wczas B&oacute;g składałby się z wielu os&oacute;b i każda z nich nie byłaby owym jednym Bogiem, lecz jedną z Jego części, z kt&oacute;rych można by ewentualnie złożyć całe B&oacute;stwo. Problem z takim ujęciem polega na tym, że stanowi ono herezję, kt&oacute;ra nazwana została damianityzmem. B&oacute;g nie składa się bowiem z trzech części, kt&oacute;re traktowane łącznie stanowią dopiero jednego Boga. Tak więc, jeśli nawet przyjąć, że B&oacute;g jest jednością złożoną, to i tak nie ratuje to trynitarnej koncepcji Boga, ponieważ ta ostatnia zaprzecza złożoności Boga i dzieleniu Go na części. Dlatego też wspominany już Czesław Bartnik, opisując trynitaną wizję istoty Boga, pisze:</p>
<blockquote>
<p>&bdquo;Niezłożoność (haploe, simplicitas). B&oacute;g jest absolutnie prosty. Nie składa się z żadnych element&oacute;w, części lub płaszczyzn.&rdquo;<a href="https://thaleia.pl/unitarianizm/echad/#sdfootnote4sym">4</a></p>
</blockquote>
<p></p>
<p>Tak więc cała ta idea pr&oacute;bująca zdefiniować słowo echad jako jedność złożoną jest nie tylko wyrazem totalnego braku zrozumienia dość prostych zasad rządzących językiem, ale także sprzeczna z ortodoksyjnie pojmowanym trynitaryzmem.</p>
<h3>Przypisy</h3>
<div>
<p><a href="https://thaleia.pl/unitarianizm/echad/#sdfootnote1anc">1</a><span>&nbsp;</span>J. A. Szorc (tłum.),<span>&nbsp;</span><em>Gdy Żydzi spotykają Mesjasza. Świadectwa Rabin&oacute;w</em>, str. 10.</p>
</div>
<div>
<p><a href="https://thaleia.pl/unitarianizm/echad/#sdfootnote2anc">2</a><span>&nbsp;</span>Zob. Ez 37:16, 17. W tekstach tych &bdquo;jeden&rdquo; (echad) kawałek drewna reprezentujący Judę został przyłożony do &bdquo;jednego&rdquo; (echad) kawałka drewna reprezentującego J&oacute;zefa, a te dwa kawałki stały się &bdquo;jednym&rdquo; (echad).</p>
</div>
<div>
<p><a href="https://thaleia.pl/unitarianizm/echad/#sdfootnote3anc">3</a><span>&nbsp;</span>O tym, czy słowo<span>&nbsp;</span><em>elohim</em><span>&nbsp;</span>niesie w sobie ideę złożoności, będę pisał nieco p&oacute;źniej.</p>
</div>
<div>
<p><a href="https://thaleia.pl/unitarianizm/echad/#sdfootnote4anc">4</a><span>&nbsp;</span>C.S. Bartnik,<span>&nbsp;</span><em>Dogmatyka Katolicka</em>, T. 1, str. 126.</p>
</div>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/49.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/unitarianizm/echad" style="text-decoration: none;">https://thaleia.pl/unitarianizm/echad</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898056&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">61e7ad4c18</p>
</div>
</body>
