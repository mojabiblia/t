<html lang="pl-PL">
<head>
<meta charset="UTF-8" />
<title>Mojżesz i Sargon</title>

<meta name="description" content="Mojżesz i Sargon / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://thaleia.pl/biblia/mojzesz-i-sargon" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Mojżesz i Sargon" />
<meta property="og:description" content="Mojżesz i Sargon / Bóg Jezus trójca wiara unitarianizm unitarianie arianie thaleia.pl" />
</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>


<h1 class="entry-title">Mojżesz i Sargon</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/biblia/mojzesz-i-sargon/">21 marca, 2021</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<p>.<img src="pics/108.jpg"  alt="1" border="0" width="300" height="225" style="float:left;padding: 10px;"/><span>&nbsp;</span></p>
<p></p>
<p>Czy Mojżesz i Sargon są postaciami, kt&oacute;re coś łączy? Niekt&oacute;rzy ludzie sceptycznie nastawieni do rzetelności biblijnych opis&oacute;w zarzucają im, że są one zniekształconymi historiami zaczerpniętymi z innych mitologicznych źr&oacute;deł. Jednym z takich przypadk&oacute;w jest rzekomo sprawozdanie o narodzeniu i wczesnym dzieciństwie Mojżesza (Wj 2:1-10). Krytycy Biblii sugerują, że opowieść ta ma swe źr&oacute;dło w wydarzeniach związanych z Sargonem Wielkim. Jego pojawienie się na arenie dziej&oacute;w datuje się na drugą połowę trzeciego tysiąclecia. Jest to co najmniej kilka stuleci wcześniej od Mojżesza. W dzisiejszym poście poświęcimy nieco czasu właśnie temu zagadnieniu.</p>
<p></p>
<h3><strong>Kim był Sargon Wielki?</strong></h3>
<p></p>
<p>Za pierwszą znaną cywilizację uważa się jest leżący niegdyś na terenach południowej Mezopotamii Sumer. Składał się on z niezależnych miast-państw, kt&oacute;re podbił kr&oacute;l z Akadu, leżącego na p&oacute;łnoc od Sumeru. Władca &oacute;w poszerzył swe panowanie r&oacute;wnież o tereny Asyrii i dawnego Elamu. Owym kr&oacute;lem był Szarru-kinu (lub Szarru-ukin), czyli właśnie Sargon Wielki. To jemu oraz jego następcom zawdzięczamy ideę silnego władcy panującego na wielkim terytorium oraz powszechność języka akadyjskiego.&nbsp; Ten ostatni dominował w dyplomacji, ekonomii i literaturze aż do pierwszego tysiąclecia przed naszą erą, a więc przez kilkanaście stuleci. Warte zanotowania jest także to, że p&oacute;źniejsi kr&oacute;lowie Babilonii i Asyrii tytułowali się &ldquo;władcami Sumeru i Akadu&rdquo; utożsamiając się niejako z Sargonem jako swym protoplastą.</p>
<h3><strong>Podobieństwa i r&oacute;żnice</strong></h3>
<p></p>
<p>Wśr&oacute;d świadectw dotyczących panowania Sargona, a także inskrypcji poświęconych jemu i jego podbojom, znajduje się także historia związana z jego narodzinami. Jej autor w pierwszej osobie opowiada swoje losy. To właśnie tutaj napisano, że Sargon, podobnie jak Mojżesz, został przez swoją matkę umieszczony w trzcinowym koszu i puszczony na rzeczne wody. Następnie odnalazł go człowiek o imieniu Akki, ogrodnik. To właśnie on zaopiekował się i wychowywał Sargona, kt&oacute;ry po pewnym czasie zyskał łaskę bogini Isztar i został kr&oacute;lem.</p>
<p></p>
<p>Rzeczywiście widać w tej historii pewne podobieństwa do opisu narodzin Mojżesza. Jednakże widać też r&oacute;żnice. Matka Sargona jest kapłanką, kt&oacute;ra ukrywa swą ciążę, a ojciec dziecka jest nieznany. Mojżesz zostaje pozostawiony w sitowiu na brzegu Nilu. Prawdopodobnie celowo w miejscu, o kt&oacute;rym było wiadomo, że przychodzi tu c&oacute;rka faraona. Sargon zostaje umieszczony na płynących wodach Eufratu. Mojżesz pozostaje pod opieką rodzic&oacute;w, Sargon zostaje znaleziony i wychowany przez ogrodnika. Mojżesz z człowieka dobrze sytuowanego staje się wygnańcem. Sargon &ndash; odwrotnie: z ogrodnika staje się wielkim kr&oacute;lem.</p>
<h3><strong>Kto od kogo spisywał?</strong></h3>
<p></p>
<p>Jednakże to nie r&oacute;żnice w opisach są najważniejsze w tych dw&oacute;ch historiach.<strong><span>&nbsp;</span></strong>Bardziej istotne jest to, że około 1500 lat p&oacute;źniej pojawia się drugi Sargon, władca Asyrii. Jego imię znajdziemy na kartach Biblii, a konkretnie w księdze proroka Izajasza 20:1. W VIII wieku p.n.e. podbił on p&oacute;łnocne kr&oacute;lestwo Izraela. Przesiedlił przy tym podbitą ludność do Asyrii, a tę z Asyrii &ndash; do Samarii. Według historyk&oacute;w był on następcą Salmanasara i ojcem Sancheryba &ndash; obie postaci r&oacute;wnież wymieniono w Biblii (zob. 2 Kr&oacute;l. 18:9-16).</p>
<p></p>
<p>No dobrze, ktoś powie, ale jaki to ma związek z narodzinami Sargona Wielkiego i Mojżesza? Ot&oacute;ż taka łączność prawdopodobnie jest. Okazuje się bowiem, że o ile sam Sargon Wielki faktycznie żył wcześniej niż Mojżesz, o tyle jego życiorys uważany jest przez uczonych za legendę, a co ważniejsze, powstanie tego świadectwa datuje się na VII/VIII wiek przed naszą erą. Dokładnie na ten czas, w kt&oacute;rym asyryjski kr&oacute;l Sargon II zdobywa Samarię i przesiedla jej ludność, wchodząc w bezpośredni kontakt z kulturą i historią narodu Izraela.</p>
<p></p>
<p>Czy więc na pewno to Izraelici skopiowali opowieść o Sargonie, czy też może Asyryjczycy uczynili to z opowieścią o Mojżeszu? Sceptyk opowie się za tą pierwszą możliwością, ale tak naprawdę, nie ma na to żadnych dowod&oacute;w. Jeśli mielibyśmy zachować intelektualną uczciwość i osądzać sprawy wyłącznie na podstawie dostępnych danych, to bardziej prawdopodobna wydaje się jednak teza, że legenda o narodzinach Sargona z VIII wieku p.n.e. jest zapożyczona z opowiadania o Mojżeszu, kt&oacute;ry żył kilka stuleci wcześniej. Zwłaszcza, że o ile w starszych źr&oacute;dłach babilońskich i akadyjskim znajdujemy sporo wzmianek o Sargonie, to jednak brak w nich tych informacji, kt&oacute;re pojawiają się dopiero w wieku VIII p.n.e.</p>
</div>


</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/109.html" style="text-decoration:none;"> Następny artykuł ↠ </a></p></br>
</br>

</br>
<hr />
<p><em>kopia strony: <a href="https://thaleia.pl/biblia/mojzesz-i-sargon" style="text-decoration: none;">https://thaleia.pl/biblia/mojzesz-i-sargon</a> Wszelkie prawa autorskie należą się autorowi tej strony</em></p>
<hr />

<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898010&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">e947718f78</p>
</div>
</body>
