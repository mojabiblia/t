<html lang="pl-PL">
<head>
<meta charset="UTF-8" />
<title>Początek</title>

<meta name="description" content="Początek / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://thaleia.pl/unitarianizm/poczatek" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Początek" />
<meta property="og:description" content="Początek / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

<h1 class="entry-title">Początek</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/unitarianizm/poczatek/">11 listopada, 2018</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<blockquote>
<p>Obj 3:14 (BW)<br />14. A do anioła zboru w Laodycei napisz: To m&oacute;wi Ten, kt&oacute;ry jest Amen, świadek wierny i prawdziwy, początek stworzenia Bożego:</p>
</blockquote>
<p>Bardzo często unitarianie wierzący w preegzystencję Pana Jezusa przywołują powyższy fragment w celu udowodnienia tego, iż Syn Boży został powołany do istnienia chronologicznie jako pierwsza istota. Wydawałoby się bowiem, że najbardziej naturalne zrozumienie wypowiedzi apostoła Jana prowadzi nas w takim właśnie kierunku. Jednakże osoby wierzące w Tr&oacute;jcę i, co za tym idzie, w wieczną i pozbawioną początk&oacute;w egzystencję Słowa, interpretują treści zapisane w Obj 3:14 w spos&oacute;b odmienny. Zwracają one uwagę na fakt, że słowo<span>&nbsp;</span><span>ἀ&rho;&chi;ὴ</span><span>&nbsp;</span>(<em>arche</em>), oddane w tym fragmencie jako &bdquo;początek&rdquo;, niekoniecznie należy rozumieć jako wskazujące na to, iż Syn stał się chronologicznie pierwszą z powołanych do życia Bożych istot, lecz raczej na to, iż jest On źr&oacute;dłem, przyczyną Bożego stworzenia.<a href="https://thaleia.pl/unitarianizm/poczatek/#sdfootnote1sym">1</a><span>&nbsp;</span>Innymi słowy, nie był On pierwszym ze stworzeń, lecz to On właśnie zapoczątkował Boże stworzenie. Można także spotkać się z twierdzeniem, że zwrot użyty w Obj 3:14 należy tłumaczyć nie jako &bdquo;początek Bożego stworzenia&rdquo; lecz jako &bdquo;władca Bożego stworzenia&rdquo;. Tą ostatnią wykładnię przyjmuje między innymi David Stern w swym<span>&nbsp;</span><em>Komentarzu Żydowskim do Nowego Testamentu</em>. Znaleźć ją można także w takich przekładach jak<span>&nbsp;</span><em>Young&rsquo;s Literal Translation, New International Version</em><span>&nbsp;</span>czy też<span>&nbsp;</span><em>Bible in Basic English</em>. Jest to r&oacute;wnież najpowszechniejsza wykładnia stosowana przez unitarian socyniańskich, zaprzeczających preegzystencji Bożego Syna.</p>
<p></p>
<p>Trzeba uczciwie przyznać, że wszystkie trzy interpretacje znajdują swoje potwierdzenie słownikowe i zgodne są z zasadami greckiej gramatyki, stąd nie można zarzucić żadnej ze stron jakiejś celowej i świadomej manipulacji tekstem. Nie ulega jednak wątpliwości, że te zrozumienia (a przynajmniej dwa pierwsze z nich) wykluczają się wzajemnie, natomiast natchnione Słowo w takim przypadku musiało mieć w zamierzeniu Bożym jedną i niesprzeczną wykładnię. W związku z tym warto zastanowić się nad pytaniami: kt&oacute;re znaczenie tego słowa byłoby w naszym przypadku najwłaściwsze i jakie w tym konkretnym miejscu przypisał mu boski Autor? Jaki sens przybiera słowo<span>&nbsp;</span><em>arche</em><span>&nbsp;</span>w innych miejscach Nowego Testamentu i co m&oacute;wią nam w tej sprawie podobne konstrukcje gramatyczne, w kt&oacute;rych, tak jak ma to miejsce w Obj 3:14, słowo arche występuje razem z rzeczownikiem w genetivie? Spr&oacute;bujmy pochylić się nad tymi pytaniami ponieważ mogą nam one pom&oacute;c w prawidłowym zrozumieniu omawianego wersetu.</p>
<p></p>
<p>Należałoby zacząć od uwagi, że termin<span>&nbsp;</span><em>arche</em><span>&nbsp;</span>występuje w Nowym Testamencie 56 razy<a href="https://thaleia.pl/unitarianizm/poczatek/#sdfootnote2sym">2</a>. W Biblii Warszawskiej<a href="https://thaleia.pl/unitarianizm/poczatek/#sdfootnote3sym">3</a><span>&nbsp;</span>zostało ono przetłumaczone w następujący spos&oacute;b:</p>
<p></p>
<ul>
<li>
<p align="left">początek (39 razy) &ndash; Mt 19:4, 8; 24:8, 21; Mk 1:1; 10:6; 13:8, 19; Łk 1:2; J 1:1, 2; 6:64; 8:25 (BG); 8:44; 15:27; 16:4; Dz 11:15; 26:4; Flp 4:15; Kol 1:18; 2Tes 2:13; Hbr 1:10; 3:14; 6:1; 7:3; 1J 1:1; 2:7, 13, 14; 2:24 (2 razy); 3:8, 11; 2J 1:5, 6; Obj 1:8; 3:14; 21:6; 22:13;</p>
</li>
<li>
<p align="left">pierwszy (2 razy) &ndash; J 2:11; Hbr 5:12;</p>
</li>
<li>
<p align="left">pierwszy stan (1 raz) &ndash; Jud 1:6 (BG);</p>
</li>
<li>
<p align="left">najpierw (1 raz) &ndash; Hbr 2:3;</p>
</li>
<li>
<p align="left">rogi (2 razy) &ndash; Dz 10:11; 11:5;</p>
</li>
<li>
<p align="left">urzędy (1 raz) &ndash; Łk 12:11;</p>
</li>
<li>
<p align="left">władza (1 raz) &ndash; Łk 20:20;</p>
</li>
<li>
<p align="left">nadziemska władza (6 razy) &ndash; Ef 1:21; 3:10; 6:12; Kol 1:16; 2:10, 15;</p>
</li>
<li>
<p align="left">zwierzchność (2 razy) &ndash; 1Kor 15:24; Tt 3:1;</p>
</li>
<li>
<p align="left">potęgi niebieskie (1 raz) &ndash; Rz 8:38;</p>
</li>
</ul>
<p>Generalnie naszą listę możemy podzielić na dwie części &ndash; pierwsza to te fragmenty, w kt&oacute;rych archē ma znaczenie &bdquo;początku&rdquo; (45 wystąpień)<a href="https://thaleia.pl/unitarianizm/poczatek/#sdfootnote4sym">4</a><span>&nbsp;</span>oraz druga, w kt&oacute;rej przybiera ono sens &bdquo;władzy, zwierzchności&rdquo; (11 wystąpień). Warto przy tym zauważyć, że praktycznie w żadnym przypadku nie możemy bezspornie wskazać na użycie tego wyrazu w Nowym Testamencie w znaczeniu źr&oacute;dła, przyczyny. Jedynymi fragmentami zawierającymi arche, w kt&oacute;rych istnieje możliwość rozumienia tego słowa w wyżej wymienionym sensie są wersety z Obj 1:8, 21:6 oraz 22:13 określające Boga jako &bdquo;początek (arche) i koniec&rdquo;. Jednakże nie są to teksty na tyle jednoznaczne, by mogły posłużyć jako rozstrzygający argument. R&oacute;wnie dobrze B&oacute;g może być w tych miejscach opisywany terminami &bdquo;początek (arche) i koniec&rdquo; w znaczeniu pierwszej i ostatniej istoty istniejącej od wieczności, będąc samoistną naturą, niezrodzoną oraz niestworzoną.</p>
<p>R&oacute;wnież użyta konstrukcja gramatyczna (wyraz arche występujący z następującym po nim rzeczownikiem w genetivie) rzuca nam nieco światła na znaczenie rozważanego przez nas tekstu. Ot&oacute;ż we wszystkich innych przypadkach użycia jej w Nowym Testamencie, nigdy nie wskazuje ona na znaczenie arche jako pierwszej przyczyny, źr&oacute;dła czegoś, co dalej określane jest przez<span>&nbsp;</span><em>genetivus</em>.<a href="https://thaleia.pl/unitarianizm/poczatek/#sdfootnote5sym">5</a><span>&nbsp;</span>Nigdy też nie wskazuje na władcę, lecz we wszystkich takich miejscach arche oznacza początek (w znaczeniu: pierwszy z serii). Co jednak wydaje się istotniejsze, w owej konstrukcji treść ukryta pod słowem arche zawsze zawiera się w czymś, co jest określane przez rzeczownik występujący w genetivie. Poniżej przedstawiam wszystkie takie nowotestamentowe występowania:</p>
<blockquote>
<p>Mt 24:8 (BW)<br />8. Ale to wszystko dopiero początek boleści (arche odinon).</p>
</blockquote>
<p>Wojny, powstanie narod&oacute;w przeciwko narodom, kr&oacute;lestw przeciwko kr&oacute;lestwom oraz trzęsienia ziemi, zostały określone jako początek boleści (arche odinon), a&nbsp;więc boleści pierwsze w kolejności. Ten początek (arche) jest częścią boleści (odinon), i w nich się zawiera.</p>
<blockquote>
<p>Mk 1:1 (BW)<br />1. Początek ewangelii (arche tou euaggeliou) o Jezusie Chrystusie, Synu Bożym,</p>
</blockquote>
<p>Arche ponownie występuje tu w znaczeniu &ldquo;pierwszy w kolejności&rdquo;. Pierwsze zapisy ewangelisty Marka o Jezusie to &bdquo;początek&rdquo;. Zawierają się one w słowie &bdquo;ewangelia&rdquo; będąc jej pierwszą, początkową częścią.</p>
<blockquote>
<p>Mk 13:8 (BW)<br />8. Powstanie bowiem nar&oacute;d przeciwko narodowi i kr&oacute;lestwo przeciwko kr&oacute;lestwu i będą miejscami trzęsienia ziemi, będzie gł&oacute;d. To jest początek boleści (arche odinon).</p>
</blockquote>
<p>Analogicznie jak w przypadku Mt 24:8.</p>
<blockquote>
<p>Mk 13:19 (BW)<br />19. Albowiem dni owe będą taką udręką, jakiej nie było aż dotąd od początku stworzenia (arches ktiseos), kt&oacute;rego dokonał B&oacute;g, i jakiej już nie będzie.</p>
</blockquote>
<p>Arche w znaczeniu początku stworzonego wszechświata, fragmentu należącego do większej całości czasoprzestrzeni.</p>
<blockquote>
<p>J 2:11 (BT V)<br />11. Taki to początek znak&oacute;w (archen ton semeion) uczynił Jezus w Kanie Galilejskiej. Objawił swoją chwałę i uwierzyli w Niego Jego uczniowie.</p>
</blockquote>
<p>Znak w Kanie Galilejskiej był pierwszym z cud&oacute;w Pana Jezusa i jako taki zawierał się w zbiorze wszystkich znak&oacute;w przezeń uczynionych.</p>
<blockquote>
<p>Flp 4:15 (BT V)<br />15. Wy, Filipianie, wiecie przecież, że na początku [głoszenia] Ewangelii (arche tou euaggeliou), gdy opuściłem Macedonię, żaden z Kościoł&oacute;w poza wami jednymi nie prowadził ze mną otwartego rachunku przychodu i rozchodu</p>
</blockquote>
<p>Początkowy okres czasu głoszenia przez Pawła ewangelii Chrystusowej &ndash; część większej całości.</p>
<blockquote>
<p>Hbr 3:14 (VNT)<br />14. Uczestnikami bowiem Pomazańca staliśmy się, jeśli właśnie początek ufności (ten archen tes hypostaseos) aż do końca mocnym zatrzymamy.</p>
</blockquote>
<p>W znaczeniu ufności, przekonania, przeświadczenia,<a href="https://thaleia.pl/unitarianizm/poczatek/#sdfootnote6sym">6</a><span>&nbsp;</span>kt&oacute;re miało się na &bdquo;początku&rdquo;, czyli w początkowym okresie chrześcijańskiego życia, ale kt&oacute;re jest częścią całego poświęconego życia mającego trwać aż &bdquo;do końca&rdquo;.</p>
<blockquote>
<p>Hbr 5:12 (VNT)<br />12. I bowiem, będąc zobowiązani, (by) być nauczycielami przez (ten) czas, znowu potrzebę macie (by) nauczać was ktoś element&oacute;w początku sł&oacute;w Boga (tes arches ton logion tou Theou) i staliście się potrzebę mającymi mleka, [i] nie twardego pokarmu.&rdquo;</p>
</blockquote>
<p>Kontekst świadczy o tym, że autorowi Listu do Hebrajczyk&oacute;w chodziło o pierwsze, gł&oacute;wne prawdy chrześcijańskiej ewangelii, czego dowodzi wspomniany kontrast pomiędzy mlekiem a twardym pokarmem. Te początkowe i podstawowe nauki są oczywiście częścią całości chrześcijańskiego nauczania.</p>
<p>Powyższy werset jest bardzo interesujący jeszcze z innego powodu. Jego konstrukcja gramatyczna jest w zasadzie kopią tej, kt&oacute;ra występuje w Obj 3:14. Sp&oacute;jrzmy uważnie na poniższe por&oacute;wnanie:</p>
<p></p>
<table cellpadding="4" cellspacing="0" width="100%" border="1"><colgroup><col width="30*" /><col width="75*" /><col width="76*" /><col width="75*" /></colgroup>
<tbody>
<tr valign="top">
<td width="12%">
<p align="left"><span>Hbr 5:12</span></p>
</td>
<td width="29%">
<p align="center"><span><em>te</em><em>s</em><em>&nbsp;arche</em><em>s</em></span></p>
<p align="center"><span><em>(genetivus)</em></span></p>
<p align="center"><span><strong>początku</strong></span></p>
</td>
<td width="30%">
<p align="center"><span><em>ton logion (accusativus)</em></span></p>
<p align="center"><span><strong>sł&oacute;w</strong></span></p>
</td>
<td width="29%">
<p align="center"><span><em>tou Theou</em></span></p>
<p align="center"><span><em>(genetivus)</em></span></p>
<p align="center"><span><strong>Boga</strong></span></p>
</td>
</tr>
<tr valign="top">
<td width="12%"><span>Obj 3:14</span></td>
<td width="29%">
<p align="center"><span><em>he&nbsp;arche</em></span></p>
<p align="center"><span><em>(nominativus)</em></span></p>
<p align="center"><span><strong>początek</strong></span></p>
</td>
<td width="30%">
<p align="center"><span><em>Te</em><em>s ktiseos</em></span></p>
<p align="center"><span><em>(genetivus)</em></span></p>
<p align="center"><span><strong>stworzenia</strong></span></p>
</td>
<td width="29%">
<p align="center"><span><em>tou Theou</em></span></p>
<p align="center"><span><em>(genetivus)</em></span></p>
<p align="center"><span><strong>Boga</strong></span></p>
</td>
</tr>
</tbody>
</table>
<p></p>
<p>Podobieństwa nie spos&oacute;b nie zauważyć&hellip;</p>
<blockquote>
<p>Hbr 6:1 (BW)<br />1. Dlatego pominąwszy początki nauki o Chrystusie (tes arches tou Christou logon), zwr&oacute;ćmy się ku rzeczom wyższym, nie powracając ponownie do podstaw nauki o odwr&oacute;ceniu się od martwych uczynk&oacute;w i o wierze w Boga</p>
</blockquote>
<p>Wymowa tego wersetu jest analogiczna do poprzedniego. Początki nauki są pierwszymi, z kt&oacute;rymi zapoznaje się chrześcijanin, i oczywiście stanowią one część wszystkich nauk związanych z Chrystusem.</p>
<blockquote>
<p>Hbr 7:3<br />3. Bez ojca, bez matki, bez rodowodu, nie mający ani początku dni (archen hemeron), ani końca życia, lecz podobny do Syna Bożego, pozostaje kapłanem na zawsze.</p>
</blockquote>
<p>Mowa o Melchizedeku będącym typem na Pana Jezusa. &bdquo;Początek dni&rdquo; to w tym przypadku czas narodzin, wchodzący oczywiście w skład całego życia danych jednostek. R&oacute;wnież w tym przypadku mamy do czynienia ze znaczeniem identycznym jak w poprzednio om&oacute;wionych wersetach..</p>
<blockquote>
<p>2P 3:4 (BW)<br />4. I m&oacute;wić: Gdzież jest przyobiecane przyjście jego? Odkąd bowiem zasnęli ojcowie, wszystko tak trwa, jak było od początku stworzenia.</p>
</blockquote>
<p>Znaczenie tego tekstu jest tożsame z tym, kt&oacute;re występowało w komentowanym już wersecie z Ewangelii Marka 13:19. To był ostatni fragment Nowego Testamentu, w kt&oacute;rym mieliśmy do czynienia z konstrukcją arche z genetivem.<a href="https://thaleia.pl/unitarianizm/poczatek/#sdfootnote7sym">7</a><span>&nbsp;</span>W każdym z nich mieliśmy do czynienia z tą samą sytuacją: treść ukryta w słowie arche jest częścią rzeczownika występującego w genetivie. W Nowym Testamencie jest to reguła, od kt&oacute;rej nie ma wyjątku.</p>
<p></p>
<p align="left"><span><strong>Wnioski</strong></span></p>
<p align="left"><span></span></p>
<p>Jakie można wyciągnąć wnioski z dotychczasowych rozważań? Oczywiście, tak jak wspomniałem wcześniej, zdaję sobie w pełni sprawę z tego, iż wymowa Obj 3:14 nie jest jednoznaczna. Należy uznać możliwość obrony go przez trynitarian poprzez zastosowanie innych od &bdquo;ariańskich&rdquo;, lecz jak najbardziej słownikowych, znaczeń słowa arche. Wydaje mi się jednak, iż warto być uczciwym względem samego siebie i zadać sobie pytanie, dlaczego uważam, że znaczenie, ku kt&oacute;remu się skłaniam, jest w tym przypadku najlepsze? Uznając prawo każdego do osobistej decyzji, podam powody, dlaczego, moim zdaniem oczywiście, interpretacja &bdquo;ariańska&rdquo; wydaje mi się najbardziej przekonująca.</p>
<p></p>
<ol>
<li>Choć językoznawcy są w zasadzie zgodni co do tego, iż arche może oznaczać a) początek, b) źr&oacute;dło/przyczynę bądź c) władcę, tym niemniej nie można w Nowym Testamencie udokumentować w spos&oacute;b bezdyskusyjny ani jednego przypadku użycia tego słowa w znaczeniu źr&oacute;dła czy też pierwszej przyczyny&rdquo;. Tak jak wspomniałem, wersety z Księgi Objawienia 1:8; 21:6; 22:13 można przedstawić jako argumenty, jednakże ich wymowa nie jest jednoznaczna &ndash; stąd trudno te teksty uznać za przekonujące dowody. W przeciwieństwie do tego, istnieje duża ilość świadectw biblijnych, przemawiających za rozumieniem arche jako czegoś/kogoś pierwszego w kolejności i/lub zawierającego się w całości czegoś, co jest określone przez rzeczownik występujący w genetivie, oraz cztery razy mniej przypadk&oacute;w użycia tego wyrazu w znaczeniu władza/zwierzchność. To sprawia, że w przypadku interpretacji Obj 3:14, najbardziej uczciwym stanowiskiem jest przyjęcie znaczenia arche albo jako początku, albo też jako władcy. &bdquo;Pierwsza przyczyna, źr&oacute;dło&rdquo; byłoby wyjątkiem możliwym, choć mało prawdopodobnym, z racji opisanych powyżej.</li>
<li>
<p align="left">Gdy zawęzimy zakres poszukiwań znaczenia arche do konstrukcji arche +genetivus, prawdopodobieństwo &bdquo;ariańskiego&rdquo; zrozumienia Obj 3:14 wzrośnie, albowiem w tego rodzaju przypadkach, w Nowym Testamencie zawsze archē przyjmuje znaczenie czegoś lub kogoś pierwszego w kolejności, a dodatkowo treść pod tym słowem ukryta jest zawsze częścią treści wyrażonej przez rzeczownik występujący w genetivie.<br /><br /></p>
</li>
<li>
<p align="left">Opr&oacute;cz Obj 3:14, w Nowym Testamencie mamy do czynienia dwukrotnie z użyciem arche wraz z terminem stworzenie (ktisis) &ndash; w Ewangelii Marka 13:19 oraz 2P 3:4. Oba występowania popierają &bdquo;ariańskie&rdquo; spojrzenie na Obj 3:14.<br /><br /></p>
</li>
<li>
<p align="left">W Nowym Testamencie na określenie &bdquo;władcy&rdquo;, &bdquo;księcia&rdquo; występuje greckie słowo archōn. Właśnie tego słowa używa r&oacute;wnież apostoł Jan gdy ma na myśli &bdquo;władcę&rdquo;. Stosuje je w następujących miejscach swych pism: J 3:1; 7:26; 7:48; 12:31, 42; 14:30; 16:11; Obj 1:5. Uważam więc za mało prawdopodobne (choć naturalnie możliwe), by właśnie w jednym miejscu (Obj 3:14) uczynił wyjątek i użył innego słowa.<br /><br /></p>
</li>
</ol>
<p>To wszystko sprawia, że &bdquo;ariańska&rdquo; wykładnia Obj 3:14 przedstawia się jako dużo mocniej umocowana w przekazie biblijnym niż interpretacja trynitarna czy też socyniańska. Wydaje się, że do takiego spojrzenia przyznają się r&oacute;wnież autorzy tak renomowanego i znanego dzieła jak A Greek-English Lexicon of the New Testament and Other Early Christian Literature, kt&oacute;rzy w trzecim wydaniu uaktualniają poprzednią wersję. Zmieniają oni zdanie co do możliwości znaczenia Obj 3:14 jako odnoszącego się do Chrystusa, w rozumieniu istoty stworzonej. W poprzedniej edycji taka interpretacja określana była jako possible (&bdquo;możliwa&rdquo;), w obecnej zaś jako probable (&bdquo;prawdopodobna&rdquo;).<a href="https://thaleia.pl/unitarianizm/poczatek/#sdfootnote8sym">8</a></p>
<p></p>
<p>Zdaję sobie sprawę, że w Biblii znajdujemy teksty o r&oacute;żnym stopniu możliwości interpretacyjnych. Są fragmenty, kt&oacute;re nie podlegają dyskusji ze względu na swą jednoznaczność, są też takie, co do kt&oacute;rych jesteśmy mniej pewni. W takim przypadku, co najwyżej, możemy przedstawić przesłanki, kt&oacute;re przekonują nas do prawdziwości danej interpretacji, zauważając przy tym i szanując argumenty strony przeciwnej. Z takiego też założenia wyszedłem przy opracowywaniu tematu dotyczącego Obj 3:14. Zdając sobie sprawę z wieloznaczności terminu arche, interesowało mnie raczej zbadanie najbardziej prawdopodobnego rozumienia Obj 3:14. Osobiste wnioski, jak zawsze, należą do Czytelnika.</p>
<h3>Przypisy</h3>
<div>
<p><a href="https://thaleia.pl/unitarianizm/poczatek/#sdfootnote1anc">1</a><span>&nbsp;</span>Takie znaczenie przypisuje temu tekstowi między innymi William MacDonald. Zob. W. MacDonald,<span>&nbsp;</span><em>Komentarz biblijny do Nowego Testamentu</em>, str. 1029.</p>
</div>
<div>
<p><a href="https://thaleia.pl/unitarianizm/poczatek/#sdfootnote2anc">2</a><span>&nbsp;</span>W Septuagincie zaś w 160 wersetach</p>
</div>
<div>
<p><a href="https://thaleia.pl/unitarianizm/poczatek/#sdfootnote3anc">3</a><span>&nbsp;</span>W przypadku J 8:25 oraz Judy 6 Biblia Warszawska oddaje tekst zupełnie nieczytelnie, dlatego w tych miejscach posłużyłem się przekładem Biblii Gdańskiej.</p>
</div>
<div>
<p><a href="https://thaleia.pl/unitarianizm/poczatek/#sdfootnote4anc">4</a><span>&nbsp;</span>Wliczyłem tu także teksty z J 2:11; Hbr 5:12; Hbr 2:3, kt&oacute;re w wielu przekładach oddawane są jako &bdquo;początki&rdquo; właśnie, a także Dz 10:11; 11:5, ponieważ rogi pł&oacute;tna są jego początkami. W tej liście znajduje się także List Judy 1:6 choć w tym przypadku interesujące nas słowo można oddać zar&oacute;wno w sensie początku (stan, kt&oacute;ry upadli aniołowie mieli pierwotnie, na początku), jak i w znaczeniu władzy, panowania (zob. VNT).</p>
</div>
<div>
<p><a href="https://thaleia.pl/unitarianizm/poczatek/#sdfootnote5anc">5</a><span>&nbsp;</span>R&oacute;wnież w Septuagincie trudno znaleźć takie jednoznaczne zastosowanie. Psalm 137:6 (LXX &ndash; 136:6) tłumaczony jest przez Vocatio: &bdquo;&hellip; i gdybym nie stawiał Jeruzalem jako podstawy swego szczęścia&rdquo;. Brenton tłumaczy frazę arche tes eufrosynes jako &bdquo;the chief of my joy&rdquo;, a Apostolic Bible Polyglot &ndash; &bdquo;the beginning of my gladness&rdquo;. Jeruzalem może więc być początkiem i najważniejszą &bdquo;częścią&rdquo; radości psalmisty. Analogicznie w Ps 119:160 (LXX &ndash; 118:160) oraz w Prz 1:7. W tym pierwszym tekście prawda jest &bdquo;początkiem sł&oacute;w&rdquo; Boga (&bdquo;the beginning of your words&rdquo; &ndash; APB, &bdquo;the beginning of thy words&rdquo; &ndash; Brenton). &bdquo;Prawdę&rdquo; można tu rozumieć rzeczywiście jako źr&oacute;dło i podstawę do wypowiadanych przez Boga sł&oacute;w, ale także jako stwierdzenie, iż od początku wypowiadanych przez Boga sł&oacute;w, są one prawdziwe. W tym drugim fragmencie bojaźń jest początkiem mądrości, ponieważ pierwszym i podstawowym elementem mądrości człowieka jest oczywiście bojaźń Pańska.</p>
</div>
<div>
<p><a href="https://thaleia.pl/unitarianizm/poczatek/#sdfootnote6anc">6</a><span>&nbsp;</span>Takie między innymi znaczenie słowa hypostasis podaje ks. Remigiusz Popowski w swoim<span>&nbsp;</span><em>Wielkim słowniku grecko-polskim Nowego Testamentu</em>.</p>
</div>
<div>
<p><a href="https://thaleia.pl/unitarianizm/poczatek/#sdfootnote7anc">7</a><span>&nbsp;</span>Nie jestem przekonany, że w Łuk. 20:20 mamy do czynienia z omawianą sytuacją, stąd nie umieściłem tego tekstu na mej liście.<span>&nbsp;</span><em>Arche</em><span>&nbsp;</span>oznacza w tym miejscu zwierzchność i moim zdaniem nie należy tego słowa łączyć z następującym po nim wyrażeniem<span>&nbsp;</span><em>eksousia tou hegemonos</em><span>&nbsp;</span>(&bdquo;władza namiestnika&rdquo;), kt&oacute;re występuje tu autonomicznie.</p>
</div>
<div>
<p><a href="https://thaleia.pl/unitarianizm/poczatek/#sdfootnote8anc">8</a><span>&nbsp;</span>Zob. G. Stafford, &nbsp;<em>Jehovah&rsquo;s Witnesses Defended. An Answer to Scholars and Critics</em>, Revised Third Edition, str. 419.</p>
</div>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/41.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/unitarianizm/poczatek" style="text-decoration: none;">https://thaleia.pl/unitarianizm/poczatek</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898047&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">256d74af9a</p>
</div>
</body>
