<html lang="pl-PL">
<head>
<meta charset="UTF-8" />
<title>Kiedy słowa przestają mieć znaczenie</title>

<meta name="description" content="Kiedy słowa przestają mieć znaczenie / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://mojabiblia.github.io/t/25.html" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Kiedy słowa przestają mieć znaczenie" />
<meta property="og:description" content="Kiedy słowa przestają mieć znaczenie / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

<h1 class="entry-title">Kiedy słowa przestają mieć znaczenie</h1>
<div><span>Posted on&nbsp;<a href="https://thaleia.pl/thaleia/kiedy-slowa-przestaja-miec-znaczenie/">8 sierpnia, 2018</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
<div>
<div>
</div>
<p align="justify">&nbsp; Zwr&oacute;ciliśmy już uwagę na bardzo zagmatwany język używany przez trynitarian, język, kt&oacute;ry zmuszony był (i jest nadal) do tego, by redefiniować słowa i nadawać im znaczenie zupełnie odmienne od intuicyjnego ich rozumienia przez każdą neutralną teologicznie osobę. Spowodowane jest to oczywistym zderzeniem logiki z nauczaniem, iż Ojciec jest w pełni Bogiem, Syn jest w pełni Bogiem, Duch Święty jest w pełni Bogiem, a jednak nie ma trzech Bog&oacute;w, lecz jeden. Ponieważ każdy system wiedzy, by m&oacute;gł być broniony przez swych apologet&oacute;w, musi być niesprzeczny tzn. jego poszczeg&oacute;lne twierdzenia nie mogą być sprzeczne z sobą, w związku z tym, trynitarianie musieli stworzyć naukę, kt&oacute;ra usunęłaby wewnętrzną niezgodność wynikającą z twierdzenia, iż jest jeden B&oacute;g, lecz są Nim Ojciec, Syn oraz Duch Święty. Jak wiadomo z poprzednich rozdział&oacute;w, gł&oacute;wnymi osobami, kt&oacute;re miały wpływ na &bdquo;rozwiązanie&rdquo; tego problemu, byli Atanazy, Ojcowie Kapadoccy &ndash; Bazyli Wielki, Grzegorz z Nyssy oraz Grzegorz z Nazjanzu. Na kanwie ich pracy powstało rozr&oacute;żnienie na trzy &bdquo;osoby&rdquo; (hypostasis) w Bogu, kt&oacute;re są jedną &bdquo;istotą&rdquo; (ousia). Dzisiejsi trynitarianie kontynuują to rozr&oacute;żnienie i stąd wywodzi się ich twierdzenie o trzech osobach w Bogu i jednej boskiej istocie.</p>
<p align="justify"></p>
<p align="justify">&nbsp; Co prawda można wykazać r&oacute;żnicę pomiędzy &bdquo;istotą&rdquo; a &bdquo;osobą&rdquo;, powinniśmy jednak z łatwością zauważyć, iż nawet jeśli jakaś istota nie jest jednocześnie osobą, to każda istota, jeśli jest osobowa i jeśli jest istotą numerycznie jedną, jest r&oacute;wnież zawsze jedną osobą. Każde dwie istoty (przy tych samych co powyżej założeniach) są dwiema osobami, a każde trzy istoty są trzema osobami. Oczywiście zasada ta działa także w przeciwną stronę. Jedna osoba jest jedną istotą, dwie osoby to dwie istoty itd. Stąd wynika, że jeśli B&oacute;g jest trzema osobami, to jest także trzema istotami. To zaś prowadzi do jawnego politeizmu.</p>
<p align="justify"></p>
<p align="justify">&nbsp; Na powyższym przykładzie widać wyraźnie, że trzeba przedefiniować znaczenie wyrażenia &bdquo;trzy osoby&rdquo; w taki spos&oacute;b, by nie oznaczały one &bdquo;trzech istot&rdquo;. A przecież dla każdego nieuprzedzonego człowieka jest jasnym i oczywistym, że każda osoba jest jedną i indywidualną istotą, a trzy osoby, są trzema indywidualnymi istotami. Używając terminologii greckiej, jeśli nasza hypostasis jest jedna, to nasza ousia też jest jedna. Jeśli mamy do czynienia z trzema hypostasis, to mamy do czynienia z trzema ousia. Zawsze.</p>
<p align="justify"></p>
<p align="justify">&nbsp; Omawiany wyżej przykład nie jest oczywiście jedynym, kt&oacute;ry można podać. W terminologii trynitarnej bowiem, &bdquo;Syn&rdquo; to nie ktoś, kto ma początek istnienia, lecz ktoś, kto istnieje bez początku. Analogicznie, &bdquo;zrodzony&rdquo; wcale nie oznacza kogoś, kto przed zrodzeniem nie istnieje, a zrodzenie oznacza moment jego pojawienia się na świecie. Przeciwnie &ndash; &bdquo;zrodzony&rdquo;, to ktoś, kto jest &bdquo;wiecznie rodzony&rdquo;, pomimo tego, że aspekt tego pierwszego wyrażenia jest dokonany, drugiego zaś &ndash; niedokonany.</p>
<p align="justify"></p>
<p align="justify">&nbsp; W słownictwie trynitarnym &bdquo;obraz Boga&rdquo;, jest samym Bogiem, a &bdquo;pierworodny&rdquo;, to nie pierwszy potomek w rodzinie, lecz ten, kt&oacute;ry daje istnienie całej rodzinie. Podobnie zresztą jak &bdquo;dziedzic&rdquo;, kt&oacute;ry z osoby otrzymującej od kogoś większego swoje dziedzictwo, staje się kimś, kto od zawsze to dziedzictwo posiadał. Samo słowo &bdquo;otrzymywać&rdquo;, też zmienia swoje znaczenie, ponieważ pomimo tego, że Syn &bdquo;otrzymuje&rdquo; kr&oacute;lowanie czy też &bdquo;panowanie&rdquo;, to w rzeczywistości kr&oacute;luje i panuje od wieczności. Nic dziwnego więc, że &bdquo;ustanowiony&rdquo; zostaje przez Boga &bdquo;Panem&rdquo; oraz &bdquo;Kr&oacute;lem&rdquo;, choć nigdy owym &bdquo;Panem&rdquo; i &bdquo;Kr&oacute;lem&rdquo; być nie przestał. I co prawda, dla każdej osoby traktującej słowa w ich naturalnym znaczeniu, bycie &bdquo;człowiekiem&rdquo; związane będzie z tym, że jest się &bdquo;osobą ludzką&rdquo;, jednak dla trynitarian już niekoniecznie &ndash; według nich można być w pełni &bdquo;człowiekiem&rdquo;, osobą ludzką jednak nie będąc. Co ciekawe, nie będąc osobą ludzką, można jednak mieć wolę ludzką i cierpieć jako człowiek.</p>
<p align="justify"></p>
<p align="justify">&nbsp; Wszystko to powoduje, że nasze dyskusje bywają niezmiernie trudne, ponieważ gdy człowiek zaczyna używać sł&oacute;w w znaczeniach innych niż powszechnie przyjęte, to tak naprawdę dojście do jakichś konkretnych wniosk&oacute;w wydaje się prawie niemożliwe. Można wtedy udowodnić cokolwiek się chce, ponieważ zawodzi zar&oacute;wno logika, kt&oacute;rą uznaje się za nieprzydatną (ale tylko wybi&oacute;rczo), jak r&oacute;wnież język, w kt&oacute;rym przychodzi nam się komunikować. Dodatkowo, ten język często bywa szalenie zagmatwany, mglisty i nie niosący za sobą konkretnych treści. Sp&oacute;jrzmy na poniższy tego przykład:</p>
<blockquote>
<p><a></a>&bdquo;Duch Święty pochodzi od Ojca i Syna jako jednej zasady przez jedno wsp&oacute;lne tchnienie (pneuein, spriatio). Teologia zachodnia uważa, że Duch Święty pochodzi od Ojca i Syna per modum voluntatis jako owoc tchnienia (pneuma, spiratum) wzajemnej Miłości między Ojcem a Synem. O ile Syna odbiera się jako Eikon (obraz, odbicie, pojęcie ontyczne) i coś statycznego, o tyle Ducha wyobrażano sobie jako Ruch, Moc, Dążenie, Telemat, pobudzanie do tego, by Poznanemu oddać się w Miłości, a więc pochodzenie Ducha odbywa się na drodze woli jako Miłość (Vinculum amoris). Ojciec i Syn stanowią jedną zasadę dającą tchnienie, co sformułował Sob&oacute;r Lyoński OO: &lsquo;nie tak, jakby z dwu zasad, lecz jako z jednej zasady, nie na podstawie dw&oacute;ch tchnień, lecz jedynego tchnienia&rdquo;.<a href="https://thaleia.pl/wp-admin/#1">1</a></p>
</blockquote>
<p align="justify">&nbsp; Co to znaczy, że Duch Święty jest &bdquo;owocem tchnienia wzajemnej Miłości&rdquo;? Co to znaczy, że Duch Święty pochodzi z &bdquo;zasady jednego tchnienia&rdquo;? Co to w og&oacute;le znaczy, że Duch jest &bdquo;tchniony&rdquo;? Co znaczy, że Syn jest &bdquo;odwiecznie rodzony&rdquo;? Nikt tego nie wie. Skąd w og&oacute;le wiadomo, że Duch jest &bdquo;tchniony&rdquo; przez Ojca (&bdquo;łacinnicy&rdquo;), czy też przez Ojca i Syna (&bdquo;grecy&rdquo;), a Syn &bdquo;odwiecznie rodzony&rdquo;? Gdzie w Biblii napisano, że ten pierwszy jest &bdquo;tchniony&rdquo; a ten drugi &bdquo;odwiecznie rodzony&rdquo;? Nigdzie. Tworzy się fikcyjne relacje pochodzeniowe mające zachodzić w Tr&oacute;jcy a nie mające uzasadnienia biblijnego, tworzy się uczone terminy mające te relacje charakteryzować, pisze się opasłe tomy mające przez analogię je przybliżać. Zapomina się jednak o tym, że dyskutuje się o słowach i relacjach, kt&oacute;re są zupełnie wydumane, kt&oacute;rych brak w otaczającym nas świecie, jak r&oacute;wnież, co gorsza, kt&oacute;rych Biblia nigdzie w taki spos&oacute;b nie definiuje ani nie opisuje.</p>
<p align="justify"></p>
<p align="justify">&nbsp; Dogmatyk rzymskokatolicki, Czesław Bartnik, pokusił się o następujące słowa dotyczące:</p>
<blockquote>
<p><a></a>&bdquo;Źr&oacute;dło i Początek całej Tr&oacute;jcy, rodzi Syna przez udzielanie Mu swej Istoty i z Nim razem jako jedna zasada (DH 1331) tchnie Ducha Świętego&rdquo;<a href="https://thaleia.pl/wp-admin/#2">2</a></p>
</blockquote>
<p align="justify">&nbsp; W zasadzie prawie można by się zgodzić z powyższymi myślami. Jednak jeśli ktoś jest &bdquo;źr&oacute;dłem i początkiem&rdquo; czegoś/kogoś, to implikuje to jego czasową uprzedniość w stosunku do tego, czego jest &bdquo;źr&oacute;dłem i początkiem&rdquo;. Jeśli ktoś jest przyczyną czegoś, to implikuje to jego czasową uprzedniość w stosunku do owego &bdquo;czegoś&rdquo;, czego jest przyczyną. Jeśli bowiem Ojciec jest źr&oacute;dłem, początkiem i przyczyną Syna, jest zatem od Niego czasowo wcześniejszy i jest także sprawcą Jego zaistnienia (egzystencji). Co z kolei implikuje początek istnienia Syna. Takie jest naturalne naturalne rozumienie powyższych sł&oacute;w. Trynitarianie muszą zmienić ich znaczenia i postawić je praktycznie na głowie, by nie pogrzebały one ich teorii dotyczącej Tr&oacute;jcy.</p>
<p align="justify"></p>
<p align="justify">&nbsp; Ciekawe jest także to, że opr&oacute;cz redefiniowania sł&oacute;w i tak nie udaje się trynitarianom uniknąć sprzeczności w ich rozumowaniu. Powyżej cytowane słowa ks. Bartnika warto przykładowo por&oacute;wnać z inną jego wypowiedzią:</p>
<blockquote>
<p><a></a>&bdquo;Jednocześnie żadna Osoba nie potrzebuje uzupełnienia ze strony Drugiej: każda jest całym Bogiem. Syn i Duch niczego &lsquo;nie zawdzięczają&rsquo; Ojcu, Oni są też &ndash; Każdy na sw&oacute;j spos&oacute;b &ndash; racją Ojca.&rdquo;<a href="https://thaleia.pl/wp-admin/#3">3</a></p>
</blockquote>
<p align="justify">&nbsp; No c&oacute;ż&hellip; Jeśli słowa mają mieć znaczyć to, co znaczą, to zar&oacute;wno Syn jak i Duch, będąc odpowiednio &bdquo;zrodzonym&rdquo; oraz &bdquo;tchnionym&rdquo;, oraz mając swe &bdquo;źr&oacute;dło&rdquo; oraz &bdquo;początek&rdquo; w Ojcu, w oczywisty spos&oacute;b jednak &bdquo;coś&rdquo; Mu &bdquo;zawdzięczają&rdquo;.</p>
<p align="justify"></p>
<p align="justify">&nbsp; Takich wewnętrznych sprzeczności jest zresztą więcej. Twierdzi się na przykład, że trzy boskie hipostazy posiadają jedną i tą samą naturę, inaczej m&oacute;wiąc, są zapodmiotowione w jednej naturze, kt&oacute;ra z kolei jest niezłożona i niepodzielna. Konsekwencją tego jest to, że przyjęcie do swej natury boskiej &ndash; przez jakąkolwiek boską hipostazę &ndash; dodatkowej natury ludzkiej, co wszak miało miejsce podczas inkarnacji, skutkuje dodaniem tejże natury ludzkiej do wszystkich pozostałych hipostaz. Natura Boża jest bowiem jedna i niepodzielna. Nie można więc dodawać natury boskiej do jej części, kt&oacute;ra należy jedynie do Bożego Syna.</p>
<p align="justify"></p>
<p align="justify">&nbsp; Te wzajemne sprzeczności pojawiają się dość często i nie za bardzo udaje się je przykryć mglistym i redefiniowanym językiem. Trudno w tym przypadku nie przypomnieć sobie ostrzeżenia, kt&oacute;re zostało zapisane dwa tysiące lat temu:</p>
<blockquote>
<p>1 Tm 6:20 (BW)<br />20. Tymoteuszu! Strzeż tego, co ci powierzono, unikaj pospolitej, pustej mowy i sprzecznych twierdzeń, błędnej, rzekomej nauki.</p>
</blockquote>
<p align="right">sierpień 2017</p>
<h3>Przypisy</h3>
<p><a></a><a href="https://thaleia.pl/wp-admin/#1a">1</a><span>&nbsp;</span>Czesław Stanisław Bartnik, Dogmatyka Katolicka, Tom I, RW KUL, Lublin 2007, str. 211.</p>
<p><a></a><a href="https://thaleia.pl/wp-admin/#2a">2</a><span>&nbsp;</span>Czesław Stanisław Bartnik, Dogmatyka Katolicka, Tom I, RW KUL, Lublin 2007, str. 214.</p>
<p><a></a><a href="https://thaleia.pl/wp-admin/#3a">3</a><span>&nbsp;</span>Czesław Stanisław Bartnik, Dogmatyka Katolicka, Tom I, RW KUL, Lublin 2007, str. 225.</p>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/26.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/thaleia/kiedy-slowa-przestaja-miec-znaczenie" style="text-decoration: none;">https://thaleia.pl/thaleia/kiedy-slowa-przestaja-miec-znaczenie</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898032&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">6d4373b510</p>
</div>
</body>
