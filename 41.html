<html lang="pl-PL">
<head>
<meta charset="UTF-8" />
<title>Słowo</title>

<meta name="description" content="Słowo / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://mojabiblia.github.io/t/41.html" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Słowo" />
<meta property="og:description" content="Słowo / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

<h1 class="entry-title">Słowo</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/unitarianizm/slowo/">11 listopada, 2018</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<p><img src="pics/41.jpg"  alt="4" border="0" width="200" height="300" style="float:left;padding: 10px;"/></p>
<p><br />J 1:1 (UBG) 1. Na początku było Słowo [<em>Logos</em><span>&nbsp;</span>&ndash; przyp. autora], a Słowo było u Boga i Bogiem było Słowo.</p>
<p>Grecki termin użyty przez apostoła Jana oraz oddawany w większości polskich przekład&oacute;w jako &bdquo;Słowo&rdquo; to grecki<span>&nbsp;</span><span>&lambda;ό&gamma;&omicron;&sigmaf;</span><span>&nbsp;(</span><em><span>logos</span></em><span>)</span><span>. Remigiusz Popowski definiuje znaczenie tej nazwy jako: &bdquo;mowa, słowo, wypowiedź; nauka; obliczenie, rachunek&rdquo;<sup class="footnote"><a href="https://thaleia.pl/unitarianizm/slowo/#fn-300-1">1</a></sup>. Powołując się między innymi na fragmenty z J 1:14 oraz Obj 19:13, z</span>ar&oacute;wno unitarianie o poglądach ariańskich jak r&oacute;wnież trynitarianie zgadzają się z tym, że Słowem z przytoczonego wersetu jest Syn Boży w swej osobowej, przedludzkiej egzystencji<sup class="footnote"><a href="https://thaleia.pl/unitarianizm/slowo/#fn-300-2">2</a></sup>. &ldquo;Arianie&rdquo; zwracają także uwagę na to, że wszystko zostaje stworzone przez Boga &bdquo;poprzez&rdquo; Słowo, czyli za Jego pośrednictwem<sup class="footnote"><a href="https://thaleia.pl/unitarianizm/slowo/#fn-300-3">3</a></sup>. Interesujące natomiast jest samo pochodzenie terminu<em><span>&nbsp;</span>logos</em><span>&nbsp;</span>i przyczyna, dla kt&oacute;rej apostoł zdecydował się na użycie właśnie tego a nie innego wyrazu. Wielu badaczy Biblii zwraca uwagę na jego związki z grecką filozofią i sugeruje, że Jan w jakiś spos&oacute;b m&oacute;gł się nią inspirować. Termin ten pojawił się w świecie helleńskim za sprawą Heraklita w VI wieku przed naszą erą. Dr Rafał Leszczyński pisząc o jego początkach i wpływie tej idei na myśl chrześcijańską wypowiada się następująco:</p>
<blockquote>
<p>Jednak zdecydowanie największą zasługą Heraklita dla rozwoju myśli filozoficznej jest wprowadzenie przez niego do terminologii filozoficznej pojęcia<span>&nbsp;</span><em>logos</em>, kt&oacute;remu mędrzec z Efezu nadał znaczenie ontologiczne, kosmologiczne, antropologiczne i etyczne;<span>&nbsp;</span><em>logos</em><span>&nbsp;</span>jest bowiem dla niego kosmiczną zasadą porządkującą wszechświat, boskim rozumem obecnym w człowieku, kosmicznym prawodawcą normującym życie społeczne ludzi. Wszelkie p&oacute;źniejsze rozważania na temat Logosu, kt&oacute;re zajmują poczesne miejsce zar&oacute;wno w kręgu myśli rdzennie greckiej, jak i w filozofii żydowskiej, a także w zwiastowaniu chrześcijańskim, tkwią swoimi korzeniami w koncepcji Heraklita<sup class="footnote"><a href="https://thaleia.pl/unitarianizm/slowo/#fn-300-4">4</a></sup>.</p>
</blockquote>
<p>Czy jednak rzeczywiście autor ma rację? Czy faktycznie koncepcja &bdquo;Janowego&rdquo; Logosu ma swoje źr&oacute;dło w myśli i filozofii greckiej?<sup class="footnote"><a href="https://thaleia.pl/unitarianizm/slowo/#fn-300-5">5</a></sup>. Na pierwszy rzut oka wydaje się to prawdopodobne, ponieważ terminologia zdaje się to potwierdzać. Jednakże po dokładniejszej analizie sprawa nie jest już tak oczywista, a fakty zaczynają przemawiać za inną koncepcją. Brooke F. Westcott przyznaje, że wprawdzie apostoł używa terminu logos w prologu swej ewangelii w taki spos&oacute;b, jakby był on znany czytelnikom, to jednak zauważa, że zar&oacute;wno filozofowie greccy jak i Filon stosowali go gł&oacute;wnie w znaczeniu boskiego &bdquo;rozumu&rdquo;, Jan zaś &ndash; boskiego &bdquo;słowa&rdquo;. Podobnego zdania był Frederick Godet, wskazując r&oacute;wnież na kilka innych r&oacute;żnic w rozumieniu tego słowa przez Jana i Filona<sup class="footnote"><a href="https://thaleia.pl/unitarianizm/slowo/#fn-300-6">6</a></sup>. Te rozbieżności kierują nas do ostrożnego szukania inspiracji apostoła w innym miejscu niż w tw&oacute;rczości greckich filozof&oacute;w, czy też żydowskiego teologa z Aleksandrii. Interesujące jest jednak przede wszystkim to, i nie jest to opinia jedynie Westcotta i Godeta, że takie miejsce faktycznie istnieje i wydaje się być na tyle silnie związane ze wsp&oacute;łczesnym Janowi judaizmem, że jego powiązanie z prologiem Ewangelii Jana, a także z tw&oacute;rczością Filona, wydaje się być oczywiste. Westcott ma na myśli targumy, a szczeg&oacute;lnie występujące w nich słowo מֵמְרָא (<em>memra</em>) (&bdquo;Słowo&rdquo;) i jest to moim zdaniem opinia bardzo trafna<sup class="footnote"><a href="https://thaleia.pl/unitarianizm/slowo/#fn-300-7">7</a></sup>.</p>
<p></p>
<p>Targumy były przekładami Starego Testamentu z hebrajskiego na aramejski. Ten ostatni stał się językiem powszechnie używanym w Izraelu po powrocie Żyd&oacute;w z niewoli babilońskiej i to właśnie w nim najprawdopodobniej rozmawiał Pan Jezus oraz apostołowie. Dotyczy to zresztą nie tylko codziennego stosowania, istotniejsze jest to, że na skutek braku rozumienia tekstu hebrajskiego przez większość Żyd&oacute;w, targumy w języku aramejskim były odczytywane podczas liturgii w synagogach i to właśnie z tą wersją Biblii spotykali się Żydzi podczas sabatowych zgromadzeń. Przekłady te często nie były dosłowne, lecz zawierały w jakiejś mierze interpretację danego fragmentu. Wprowadzały pewne zdania oraz pojęcia, kt&oacute;re miały ułatwić czytelnikowi bądź słuchaczowi właściwe spojrzenie na tekst. Jest to o tyle istotne, że pozwala nam dotrzeć do &oacute;wczesnej interpretacji i zrozumienia wielu fragment&oacute;w Biblii. Jedno z takich pojęć ukrywało się pod wspomnianym już wcześniej terminem<span>&nbsp;</span><em>Memra</em>, kt&oacute;rego greckim odpowiednikiem był<span>&nbsp;</span><em>Logos</em>, czyli nasze polskie &bdquo;Słowo&rdquo;. Targumy wręcz naszpikowane są tym wyrażeniem<sup class="footnote"><a href="https://thaleia.pl/unitarianizm/slowo/#fn-300-8">8</a></sup>. Pojawia się ono już w trzecim wersecie Księgi Rodzaju:</p>
<blockquote>
<p>Rdz 1:3-5 (TgN)<br />3. I Słowo (<em>Memra</em>) Pana powiedziało: &bdquo;Niech stanie się światłość&rdquo;, i stała się światłość według zarządzenia Jego Słowa.<br />4. I było widoczne przed Panem, że światłość była dobra. Słowo Pana oddzieliło światłość od ciemności.<br />5. I Słowo Pana nazwało światłość dniem, a ciemność nazwało nocą. I był wiecz&oacute;r, i był poranek: w porządku dzieła stworzenia &ndash; dzień pierwszy.</p>
</blockquote>
<p>Zwr&oacute;ćmy uwagę na to, że w świetle powyższych tekst&oacute;w wygląda na to, że<span>&nbsp;</span><em>Memra</em><span>&nbsp;</span>jest hipostazą, kt&oacute;ra występuje pomiędzy Bogiem a stwarzanym wszechświatem<sup class="footnote"><a href="https://thaleia.pl/unitarianizm/slowo/#fn-300-9">9</a></sup><span>&nbsp;</span>i to ona, niejako w imieniu Boga, wykonuje czynności opisane w pierwszym rozdziale Księgi Rodzaju. W dalszej części Starego Testamentu pełni ona między innymi rolę pośredniczącą w przymierzu Boga z Noem<sup class="footnote"><a href="https://thaleia.pl/unitarianizm/slowo/#fn-300-10">10</a></sup>, objawia się Abrahamowi<sup class="footnote"><a href="https://thaleia.pl/unitarianizm/slowo/#fn-300-11">11</a></sup>, zsyła ogień i siarkę na Sodomę<sup class="footnote"><a href="https://thaleia.pl/unitarianizm/slowo/#fn-300-12">12</a></sup>, ukazuje się Mojżeszowi w krzewie ognistym<sup class="footnote"><a href="https://thaleia.pl/unitarianizm/slowo/#fn-300-13">13</a></sup>, oraz na g&oacute;rze Synaj<sup class="footnote"><a href="https://thaleia.pl/unitarianizm/slowo/#fn-300-14">14</a></sup>. Zwłaszcza te dwa ostatnie wersety są niezmiernie ciekawe ponieważ w dość oczywisty spos&oacute;b utożsamiają<span>&nbsp;</span><em>Memrę</em><span>&nbsp;</span>z aniołem JHWH, kt&oacute;ry czasami w Starym Testamencie r&oacute;wnież występuje jako ktoś, kto stoi pomiędzy Bogiem a ludźmi. Wydaje się więc, że Frederick Godet celnie zauważa, iż są trzy zbieżne linie w Starym Testamencie wskazujące na tą samą istotę pośredniczącą w relacjach Stw&oacute;rcy ze światem: anioł Jahwe, Mądrość z Prz 8:22-31, oraz Słowo &ndash;<span>&nbsp;</span><em>Memra</em><sup class="footnote"><a href="https://thaleia.pl/unitarianizm/slowo/#fn-300-15">15</a></sup>. Ta ostatnia, opr&oacute;cz roli opisanej powyżej, ma jeszcze jedną istotną cechę &ndash; w<span>&nbsp;</span><em>Targumie Neofiti</em><span>&nbsp;</span>wprost zostaje określona jako powołana do istnienia przez Boga:</p>
<blockquote>
<p>Ha 1:12 (TgJ)<br />12.<span>&nbsp;</span><span>Czy Ty, o Panie, na początku nie stworzyłeś świata? Ty, o Boże, jesteś prawdziwym Sędzią nad całym stworzeniem. Ty jesteś święty pośr&oacute;d tych, kt&oacute;rzy czynią prawdę. Twoje Słowo (</span><em><span>Memra</span></em><span>) trwa na wieki. O Panie, Ty stworzyłeś je, aby dokonywać sądu. O Mocny, Ty je ustanowiłeś, aby dokonać pomsty<sup class="footnote"><a href="https://thaleia.pl/unitarianizm/slowo/#fn-300-16">16</a></sup>.</span></p>
</blockquote>
<p>Wydaje się więc, że z targumy mogą sugerować, iż<span>&nbsp;</span><em>Memra</em><span>&nbsp;</span>była bytem osobowym, kt&oacute;ry z jednej strony zawdzięczał swą egzystencję Bogu, z drugiej zaś pełnił rolę pośredniczącą w stwarzaniu świata oraz w komunikacji pomiędzy Bogiem i tym stworzonym światem. Czy w świetle przeprowadzonych dotąd rozważań coś nam to przypomina? Czy apostoł Jan oraz apostoł Paweł, słuchając przez całe swoje życie aramejskich tłumaczeń Starego Testamentu w synagodze, w naturalny spos&oacute;b nie utożsamili<span>&nbsp;</span><em>Memry</em><span>&nbsp;</span>z Bożym Synem w swej przedludzkiej egzystencji? Wydaje się, że tak mogło rzeczywiście być. W takim przypadku słownictwo Jana użyte w prologu jego ewangelii, byłoby osadzone nie w kulturze hellenistycznej, lecz w środowisku typowo żydowskim<sup class="footnote"><a href="https://thaleia.pl/unitarianizm/slowo/#fn-300-17">17</a></sup>. W&oacute;wczas Janowy Logos byłby po prostu greckim odpowiednikiem aramejskiej Memry, nie zaś nawiązaniem do hellenistycznej filozofii. Wskazywałby na to, że Syn Boży brał udział w stwarzaniu wszechświata, był rzecznikiem Boga w stosunku do ludzi, przekazując im Jego pragnienia, wolę, plany oraz prawo. Dokładnie w ten spos&oacute;b widzą Jego rolę unitarianie &bdquo;ariańscy&rdquo;.</p>
<h2>Przypisy</h2>
<div>
<p><a href="https://thaleia.pl/unitarianizm/slowo/#sdfootnote1anc"></a></p>
</div>
<div>
<div></div>
<ol>
<li>R. Popowski,<span>&nbsp;</span><em>Wielki słownik grecko-polski Nowego Testamentu</em>, str. 369. W wielu leksykonach przypisuje się temu terminowi bardzo szerokie znaczenie, natomiast wydaje się, że Louw &amp; Nida słusznie skupia je w trzech podstawowych grupach i określa jako: a) czynność porozumiewania się, b) ustna forma porozumiewania się, c) treść komunikacji, oddzielając przy tym te znaczenia od tytułu, kt&oacute;ry przysługuje Chrystusowi oraz od &bdquo;rozumu&rdquo; &ndash; zob. J.P. Louw and E.A. Nida,<span>&nbsp;</span><em>Greek-English Lexicon of the New Testament Based on Semantic Domains</em>, str. IX.<span>&nbsp;</span><span><a href="https://thaleia.pl/unitarianizm/slowo/#fnref-300-1">↩</a></span></li>
<li>Unitarianie socyniańscy mają w tej kwestii odmienne zdanie, interpretując &bdquo;Słowo&rdquo; nieosobowo. Ponieważ niniejsza praca jest polemiką z nauczaniem trynitarnym, więc nie będę poruszał w niej tej kwestii.<span>&nbsp;</span><span><a href="https://thaleia.pl/unitarianizm/slowo/#fnref-300-2">↩</a></span></li>
<li>Konstrukcja gramatyczna występująca w Jana 1:3 to grecki przyimek<span>&nbsp;</span><em>dia</em><span>&nbsp;</span>oraz zaimek w genetivie. Bardzo często wskazuje ona na pośredniczącą rolę w jakimś działaniu pojęcia ukrywającego się pod wspomnianym zaimkiem bądź też rzeczownikiem.<span>&nbsp;</span><span><a href="https://thaleia.pl/unitarianizm/slowo/#fnref-300-3">↩</a></span></li>
<li>R.M. Leszczyński,<span>&nbsp;</span><em>Starożytna koncepcja Logosu i jej wpływ na myśl wczesnego chrześcijaństwa</em>, str. 56.<span>&nbsp;</span><span><a href="https://thaleia.pl/unitarianizm/slowo/#fnref-300-4">↩</a></span></li>
<li>W pierwszym wieku naszej ery niezwykle interesująco pisał o<span>&nbsp;</span><em>logosie</em><span>&nbsp;</span>Filon z Aleksandrii, żydowski filozof oraz teolog. Niekt&oacute;rzy bibliści sądzą, że to gł&oacute;wnie na nim oparł apostoł Jan swoją naukę o Panu Jezusie jako Logosie, co oczywiście r&oacute;wnież skutkuje zarzutami o pośrednią inspirację Jana filozofią grecką.<span>&nbsp;</span><span><a href="https://thaleia.pl/unitarianizm/slowo/#fnref-300-5">↩</a></span></li>
<li>F.L. Godet,<span>&nbsp;</span><em>Gospel According to St. John, Godet&rsquo;s Commentaries on Luke, John, Romans, and 1 Corintians</em>, par. 3950-3953.<span>&nbsp;</span><span><a href="https://thaleia.pl/unitarianizm/slowo/#fnref-300-6">↩</a></span></li>
<li>Bardzo dobra dyskusja na ten temat w: B.F. Westcott,<span>&nbsp;</span><em>The Gospel According to St. John, Westcott&rsquo;s Commentaries on teh Gospel of John, Ephesians, Hebrews, and the Epsitles of John</em>, par. 98-115.<span>&nbsp;</span><span><a href="https://thaleia.pl/unitarianizm/slowo/#fnref-300-7">↩</a></span></li>
<li>W<em><span>&nbsp;</span>Targumie Neofiti</em>&nbsp;termin&nbsp;<em>Memra</em>&nbsp;występuje ponad 300 razy &ndash; zob. M.S. Wr&oacute;bel,&nbsp;<em>Wprowadzenie do Biblii Aramejskiej</em>, str. 195.<span>&nbsp;</span><span><a href="https://thaleia.pl/unitarianizm/slowo/#fnref-300-8">↩</a></span></li>
<li><em>W&nbsp;Targumie Neofiti</em>&nbsp;w takiej roli&nbsp;<em>Memra</em><span>&nbsp;</span>konsekwentnie występuje w pierwszych dw&oacute;ch rozdziałach Księgi Rodzaju.<span>&nbsp;</span><span><a href="https://thaleia.pl/unitarianizm/slowo/#fnref-300-9">↩</a></span></li>
<li>Rdz 9:12, 15-17.<span>&nbsp;</span><span><a href="https://thaleia.pl/unitarianizm/slowo/#fnref-300-10">↩</a></span></li>
<li>Rdz 12:7-9.<span>&nbsp;</span><span><a href="https://thaleia.pl/unitarianizm/slowo/#fnref-300-11">↩</a></span></li>
<li>Rdz 19:24.<span>&nbsp;</span><span><a href="https://thaleia.pl/unitarianizm/slowo/#fnref-300-12">↩</a></span></li>
<li>Wj 3:4.<span>&nbsp;</span><span><a href="https://thaleia.pl/unitarianizm/slowo/#fnref-300-13">↩</a></span></li>
<li>Wj 19:20.<span>&nbsp;</span><span><a href="https://thaleia.pl/unitarianizm/slowo/#fnref-300-14">↩</a></span></li>
<li>F.L. Godet,&nbsp;<em>Gospel According to St. John. Godet&rsquo;s Commentaries on Luke, John, Romans, and 1 Corintia</em>ns, par. 3956.<span>&nbsp;</span><span><a href="https://thaleia.pl/unitarianizm/slowo/#fnref-300-15">↩</a></span></li>
<li>Cyt. za:&nbsp;M.S. Wr&oacute;bel,&nbsp;<em>Wprowadzenie do Biblii Aramejskiej</em>, str. 213.<span>&nbsp;</span><span><a href="https://thaleia.pl/unitarianizm/slowo/#fnref-300-16">↩</a></span></li>
<li>Mirosław Wr&oacute;bel przytacza w swym&nbsp;Wprowadzeniu do Biblii Aramejskiej&nbsp;sporo argument&oacute;w przemawiających za tym, że cała Ewangelia Jana była mocno osadzona w języku i wyrażeniach aramejskich &ndash; interesująca dyskusja na ten temat&nbsp;<em>tamże</em>, str. 268-304.<span>&nbsp;</span><span><a href="https://thaleia.pl/unitarianizm/slowo/#fnref-300-17">↩</a></span></li>
</ol>
</div>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/42.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/unitarianizm/slowo" style="text-decoration: none;">https://thaleia.pl/unitarianizm/slowo</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898048&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">4fba0b4166</p>
</div>
</body>
