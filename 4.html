<html lang="pl-PL">
<head>
<meta charset="UTF-8" />
<title>Textus Receptus – czy faktycznie najlepszy?</title>

<meta name="description" content="Textus Receptus – czy faktycznie najlepszy? / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://mojabiblia.github.io/t/4.html" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Textus Receptus – czy faktycznie najlepszy?" />
<meta property="og:description" content="Textus Receptus – czy faktycznie najlepszy? / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>
  
</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>



<h1 class="entry-title">Textus Receptus &ndash; czy faktycznie najlepszy?</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/biblia/biblia-textus-receptus-czy-faktycznie-najlepszy/">7 sierpnia, 2018</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<p align="justify"><img src="pics/4.jpg"  alt="4" border="0" width="300" height="187" style="float:left;padding: 10px;"/></p>
<p align="justify">Ostatnimi czasy dość głośno podnoszą się głosy kwestionujące rzetelność przekład&oacute;w na język polski. Twierdzi się, że tekst grecki, z kt&oacute;rego tłumaczono, niekoniecznie jest tekstem autentycznym. Niekt&oacute;rzy uważają, że Biblie najbezpieczniej jest tłumaczyć z tak zwanego<span>&nbsp;</span><em>Textus Receptus</em><span>&nbsp;</span>&ndash; greckiego tekstu Nowego Testamentu wydawanego od XVI wieku, z kt&oacute;rego tłumaczono znane, protestanckie przekłady &ndash; między innymi angielską<span>&nbsp;</span><em>King James Version</em><span>&nbsp;</span>oraz polską<span>&nbsp;</span><em>Biblię Gdańską</em>. Od XIX wieku weszły w użycie inne krytyczne teksty greckiego Nowego Testamentu, na kt&oacute;rych opiera się większość wsp&oacute;łczesnych przekład&oacute;w na języki narodowe. Oto zarzuty, kt&oacute;re najczęściej pojawiają się w związku z tą sprawą:</p>
<p align="justify"></p>
<p align="justify">1.&nbsp;<em>Textus Receptus</em>, na kt&oacute;rych oparte są klasyczne protestanckie przekłady od XVI do XIX wieku, jest tekstem większości dostępnych nam manuskrypt&oacute;w &ndash; jest tożsamy z tzw. Tekstem Większościowym (Majority Text).</p>
<p align="justify"></p>
<p align="justify">2.&nbsp;Odwr&oacute;t od&nbsp;<em>Textus Receptus</em>&nbsp;zapoczątkowali dwaj uczeni &ndash; Brooke F. Westcott oraz Fenton J.A. Hort, kt&oacute;rzy deklarowali się jako agnostycy oraz mieli związek z okultyzmem. Większość wsp&oacute;łczesnych przekład&oacute;w oparta jest o ich tekst. W związku z negatywną opinią o tych uczonych, nie mogą być oni uznani za autorytety przez odrodzonych chrześcijan.</p>
<p align="justify"></p>
<p align="justify">3. Kodeksy i manuskrypty odnajdowane w XIX wieku mają podejrzane pochodzenie &ndash; aleksandryjskie. Tereny te wiąże się z gnozą i arianizmem.</p>
<p align="justify"></p>
<p align="justify">4.&nbsp;Rodziny manuskrypt&oacute;w spoza<span>&nbsp;</span><em>Textus Receptus</em><span>&nbsp;</span>są niebezpieczne ponieważ zaprzeczają b&oacute;stwu Pana Jezusa.</p>
<p align="justify">&nbsp;&nbsp;&nbsp; Ponieważ argumenty są poważne, warto przyjrzeć się im bliżej. Aby to uczynić, zacznijmy od początku.</p>
<h2>Historia wydań greckiego Nowego Testamentu</h2>
<p align="justify"><a></a><strong>Erazm z Rotterdamu</strong><span>&nbsp;</span>&ndash; w czasach nowotestamentowych językiem pełniącym rolę &bdquo;międzynarodową&rdquo; był grecki, stąd nie jest rzeczą dziwną, że święte pisma chrześcijańskie zostały zapisane w tym właśnie języku<sup class="footnote"><a href="https://thaleia.pl/biblia/biblia-textus-receptus-czy-faktycznie-najlepszy/#fn-85-1">1</a></sup>. Nie jest także tajemnicą to, że nie posiadamy dzisiaj oryginał&oacute;w pism Nowego Testamentu (autograf&oacute;w). Wszystko, co pozostaje do naszej dyspozycji &ndash; to odpisy. Do naszych czas&oacute;w przetrwało mn&oacute;stwo tego rodzaju kopii zapisanych w grece koine. Niemal r&oacute;wnolegle dokonywano także przekład&oacute;w na języki narodowe &ndash; łacinę, syryjski, etiopski i wiele innych. Przekład&oacute;w dokonywano oczywiście z dostępnych greckich manuskrypt&oacute;w.</p>
<p align="justify"></p>
<p align="justify">Stopniowo greka przestawała mieć dominujące znaczenie na zachodzie Europy, gdzie sukcesywnie wypierała ją łacina. Dominującą rolę zdobyła łacińska Wulgata, kt&oacute;ra stała się powszechnie obowiązującym przekładem na terenach zachodnich, zdominowanych przez rzymskokatolicką wersję chrześcijaństwa. Na terenach Wschodu, aż do upadku Bizancjum, cały czas tworzone były kopie greckie &ndash; tam greka była wciąż językiem żywym. Gdy nadeszły czasy Reformacji, pragnienie posiadania tłumaczenia na poszczeg&oacute;lne języki narodowe oczywiście wzrosło. Co prawda przetłumaczono na niekt&oacute;re języki Wulgatę, jednak brak było przekład&oacute;w dokonanych w oparciu o oryginalne języki, nie zaś o łacinę. Stąd wynikła konieczność sięgnięcia do tekstu greckiego. Pytanie tylko &ndash; jakiego? Manuskrypt&oacute;w w owym czasie nie było wiele, dodatkowo r&oacute;żniły się one w niekt&oacute;rych miejscach między sobą. Nie bardzo można było też znaleźć taki, kt&oacute;ry zawierałby całość Nowego Testamentu.</p>
<p align="justify"></p>
<p align="justify"><a></a>&nbsp;&nbsp; W takich właśnie warunkach pierwsze dwie osoby podejmują się dzieła wydania całości Nowego Testamentu w języku greckim. Co ciekawe, pierwszym z nich był rzymskokatolicki kardynał &ndash; Francisco Jimenez de Cisneros. Jego Nowy Testament był gotowy do druku już w 1514 roku, jednak z r&oacute;żnych przyczyn wydany dopiero w 1522<sup class="footnote"><a href="https://thaleia.pl/biblia/biblia-textus-receptus-czy-faktycznie-najlepszy/#fn-85-2">2</a></sup>. Drugą osobą był bardziej nam znany Erazm z Rotterdamu, kt&oacute;rego pierwsze wydanie Nowego Testamentu ukazało się drukiem na początku 1516 roku w Bazylei.</p>
<p align="justify"></p>
<p align="justify">&nbsp;&nbsp;&nbsp; Erazm nie posiadał żadnego manuskryptu obejmującego całość Nowego Testamentu. Korzystał z siedmiu kopii &ndash; wszystkich dość p&oacute;źnych. Należały do nich:</p>
<p align="justify">XII-wieczne minuskuły o numerach (według numeracji Nestle&rsquo;a):</p>
<p align="justify">&ndash; 1 (Ewangelie, Dzieje Apostolskie, Listy)</p>
<p align="justify">&ndash; 2 (Ewangelie)</p>
<p align="justify">&ndash; 7 (Ewangelie)</p>
<p align="justify">&ndash; 2815 (Dzieje Apostolskie i Listy)</p>
<p align="justify">&ndash; 2814 (Objawienie)</p>
<p align="justify">XV-wieczne minuskuły o numerach:</p>
<p align="justify">&ndash; 817 (Ewangelie)</p>
<p align="justify">&ndash; 2816 (Dzieje Apostolskie i Listy)</p>
<p align="justify"></p>
<p align="justify"><a></a>&nbsp;&nbsp;&nbsp; Do tych fakt&oacute;w warto dodać jeszcze kilka istotnych informacji. Pierwsza z nich to ta, że Erazm miał tylko jeden manuskrypt zawierający Objawienie, jednak nie był on kompletny. Brakowało między innymi sześciu ostatnich werset&oacute;w. Erazm przetłumaczył je z&hellip; łacińskiej Wulgaty na grekę. Błąd popełnił w wersecie dziewiętnastym &ndash; zamiast występującego we wszystkich greckich manuskryptach&nbsp;<em>apo tou ksylou</em>&nbsp;(&bdquo;z drzewa&rdquo;), w tekście Erazma czytamy:&nbsp;<em>apo biblou</em><span>&nbsp;</span>(&bdquo;z księgi&rdquo;)<sup class="footnote"><a href="https://thaleia.pl/biblia/biblia-textus-receptus-czy-faktycznie-najlepszy/#fn-85-3">3</a></sup>. Do dzisiaj można ten błąd zaobserwować we wszystkich przekładach bazujących na Tekście Przyjętym (<em>Textus Receptus</em>). Będzie jeszcze o tym mowa nieco dalej.</p>
<p align="justify"></p>
<p align="justify">&nbsp;&nbsp;&nbsp; W swoim drugim wydaniu z 1519 roku, Erazm dokonał wielu poprawek oraz skorzystał z dodatkowego manuskryptu &ndash; minuskułu nr 3, pochodzącego z XII wieku i zawierającego cały tekst Nowego Testamentu za wyjątkiem Objawienia. To wydanie posłużyło Lutrowi do przekładu Nowego Testamentu na język niemiecki, a Wiliamowi Tyndale&rsquo;owi &ndash; na język angielski.</p>
<p align="justify"></p>
<p align="justify">&nbsp;&nbsp; Trzecie wydanie z 1522 roku zaznaczyło się tym, że zawierało tzw.&nbsp;Comma Johanneum&nbsp;&ndash; sporny fragmentu z 1 Listu Jana 5:7,8 kt&oacute;ry w Biblii Gdańskiej ma brzmienie:</p>
<blockquote>
<p>Albowiem trzej są, kt&oacute;rzy świadczą na niebie, Ojciec, Słowo i Duch Święty, a ci trzej jedno są. A trzej są, kt&oacute;rzy świadczą na ziemi: Duch i woda, i krew, a ci trzej ku jednemu są.</p>
</blockquote>
<p align="justify">&nbsp;&nbsp;&nbsp; Sł&oacute;w pogrubionych brak było w greckich manuskryptach, z kt&oacute;rych korzystał Erazm, zabrakło ich więc także w pierwszych dw&oacute;ch wydaniach tekstu erazmiańskiego. Spowodowało to krytykę, ponieważ fragment ten z kolei upowszechniony był w łacińskiej Wulgacie. W efekcie uczony zadeklarował, iż jeśli znajdzie się choć jeden grecki manuskrypt zawierający sporne słowa, to opublikuje je w następnym wydaniu. Dość szybko znalazł się pochodzący z XVI wieku minuskuł 61, w kt&oacute;rym<span>&nbsp;</span><em>Comma Johanneum</em><span>&nbsp;</span>występowało. Erazm musiał więc być konsekwentny.</p>
<p align="justify"></p>
<p align="justify">&nbsp;&nbsp;&nbsp; W latach 1527 i 1535 ukazały się kolejne &ndash; IV i V &ndash; wydania tekstu erazmiańskiego, jednak brak w nich było znaczących zmian. &bdquo;Epoka Erazma&rdquo; dobiegła końca.</p>
<p align="justify"></p>
<p align="justify"><strong>Robert Stefanus</strong>&nbsp;&ndash; opublikował cztery wydania Nowego Testamentu kolejno w latach 1546, 1549, 1550, 1551. Trzecie wydanie opierało się na 15 greckich manuskryptach (w tym na pochodzącym z V-go wieku Kodeksie Bezy) oraz greckim tekście Biblii Kompluteńskiej. Po raz pierwszy zamieszczono w nim aparat krytyczny, dlatego można powiedzieć, że był to pierwszy krytyczny, grecki tekst Nowego Testamentu. W czwartym wydaniu po raz pierwszy dokonano podziału na wiersze. Trzecie wydanie z 1550 uznawane jest za &bdquo;angielski&rdquo;<span>&nbsp;</span><em>Textus Receptus</em>.</p>
<p align="justify"></p>
<p align="justify"><strong>Teodor Beza</strong><span>&nbsp;</span>&ndash;&nbsp;opublikował 9 wydań Nowego Testamentu w latach 1565-1604, a dziesiąte ukazało się w 1611, już po jego śmierci. Wszystkie bazują na trzecim wydaniu tekstu Stefanusa, choć zawierają nieco lepszy aparat krytyczny (17 manuskrypt&oacute;w). Na podstawie wydań z lat 1588 oraz 1598, przetłumaczono na angielski i wydano w 1611 roku, sławną King James Version.</p>
<p align="justify"></p>
<p align="justify"><strong>Bracia Bonawentura i Abraham Elzevir</strong><span>&nbsp;</span>&ndash; wydali w latach 1624-1678 siedmiokrotnie grecki Nowy Testament bazując w gł&oacute;wnej mierze na tekście Bezy, oraz uwzględniając Erazma oraz Stefanusa. Drugie wydanie z 1633 roku opatrzone było słynnym wstępem:<span>&nbsp;</span><em>Textum ergo habes, nunc ab omnibus receptum, in quo nihil immutatum aut corruptum damus</em><span>&nbsp;</span>(&ldquo;Tekst, kt&oacute;ry masz, jest teraz przez wszystkich przyjęty, w kt&oacute;rym niczego nie zmieniliśmy ani nie uszkodziliśmy&rdquo;). W ten spos&oacute;b nazwa<span>&nbsp;</span><em>Textus Receptus</em><span>&nbsp;</span>stała się znana szerokiemu światu i weszła na stałe do środowiska chrześcijańskiego. Na podstawie tego tekstu powstało większość protestanckich przekład&oacute;w &bdquo;kontynentalnych&rdquo;, na kt&oacute;rych nawr&oacute;ciły się i wzrastały setki tysiące chrześcijan. Jednakże, jak pokazała historia, taki stan rzeczy miał ulec zmianie</p>
<p align="justify"></p>
<p align="justify">&nbsp;&nbsp;&nbsp; Wraz z upływem czasu znajdowano coraz nowe manuskrypty i okazywało się, że nie są one jednorodne. To doprowadzało do nowych wydań greckiego Nowego Testamentu, uwzględniającego stopniowo odkrywane materiały.</p>
<p align="justify"></p>
<p align="justify"><strong>John Mill</strong>&nbsp;&ndash; owocem jego trzydziestoletniej pracy był grecki NT wydany w&nbsp;1707&nbsp;roku. Co prawda wydrukował on tekst Stefanusa z 1550 roku, jednak w przypisach wymienił r&oacute;żne warianty korzystając z ponad 80 greckich manuskrypt&oacute;w, dzieł Ojc&oacute;w Kościoła, oraz wczesnych przekład&oacute;w.</p>
<p align="justify"></p>
<p align="justify"><strong>Johann Albrecht Bengel</strong>&nbsp;&ndash; w&nbsp;1734&nbsp;roku wydał grecki tekst NT, kt&oacute;ry nie odbiegał zbytnio od<span>&nbsp;</span><em>Textus Receptus</em>. Wartościowe były jednak marginesowe warianty tekstu jak r&oacute;wnież zaproponowany przez niego podział rękopis&oacute;w na należące do rodziny azjatyckiej oraz afrykańskiej. Był także osobą, kt&oacute;ra wprowadziła do krytyki tekstu pogląd o prawdziwości lekcji trudniejszych w stosunku do lekcji łatwiejszych<span>&nbsp;</span><em>(lectio difficilior potior</em>).</p>
<p align="justify"></p>
<p align="justify"><strong>Johann Wettstein</strong>&nbsp;&ndash; po około 40 letniej pracy, w roku&nbsp;1751&nbsp;ukazał się jego grecki tekst NT, kt&oacute;ry oparty był na ponad 200 greckich manuskryptach, między innymi na Kodeksie Aleksandryjskim. Wydanie to r&oacute;żniło się od&nbsp;<em>Textus Receptus</em>, między innymi w 1 Liście do Tymoteusza 3:16. Jako pierwszy dokonał podziału manuskrypt&oacute;w na majuskuły, minuskuły i lekcjonarze.</p>
<p align="justify"></p>
<p align="justify"><strong>Johann Jakob Griesbach</strong><span>&nbsp;</span>&ndash;&nbsp;w latach&nbsp;1774-1775&nbsp;wydał on krytyczny tekst Nowego Testamentu oparty o<span>&nbsp;</span><em>Textus Receptus</em>, jednak z bardzo cennymi przypisami. Uważany jest czasami za pierwszego uczonego, kt&oacute;ry podzielił manuskrypty na 3 typy tekstu: aleksandryjski, zachodni i bizantyjski, choć tak naprawdę za protoplastę pomysłu należy uznać J. Bengela (podział na tekst azjatycki oraz afrykański) oraz przede wszystkim Johanna Semlera (podział na tekst aleksandryjski, zachodni oraz wschodni czyli bizantyjski). Griesbach był tym, kt&oacute;ry najbardziej spopularyzował tą teorię, przejętą następnie z drobnymi modyfikacjami przez Westcotta i Horta, i obecną praktycznie aż do dzisiaj w krytyce tekstu biblijnego.</p>
<p align="justify"></p>
<p align="justify"><strong>Karl Lachmann</strong>&nbsp;&ndash; w wydaniu z roku&nbsp;1831&nbsp;oraz&nbsp;1842-1850&nbsp;odszedł od<span>&nbsp;</span><em>Textus Receptus</em>. Porzucając<span>&nbsp;</span><em>Textus Receptus</em><span>&nbsp;</span>jako pierwszy oparł się na najwcześniejszych manuskryptach, co w zasadzie r&oacute;wnało się odłożeniu na p&oacute;łkę tekstu bizantyjskiego. Poniżej przedstawiam manuskrypty, na kt&oacute;rych oparł swe wydanie Lachmann wraz z typami tekstu przypisanymi konkretnym kodeksom.</p>
<p></p>
<p><strong>Ewangelie:</strong></p>
<p>&ndash; Kodeks A (K. Aleksandryjski) &ndash; V wiek (tekst bizantyjski/wiele wariant&oacute;w t. aleksandryjskiego)<br />&ndash; Kodeks B (K. Watykański) &ndash; IV wiek (tekst aleksandryjski)<br />&ndash; Kodeks C (K. Efrema) &ndash; V wiek (tekst aleksandryjski/bizantyjski)<br />&ndash; Kodeks D (K. Bezy) &ndash; V/VI wiek (tekst zachodni)<br />&ndash; Kodeks P (K. Gwelferbytański A)- VI wiek (tekst bizantyjski)<br />&ndash; Kodeks Q (K. Gwelferbytański B) &ndash; V wiek (tekst bizantyjski)<br />&ndash; Kodeks T (K. Borgianus) &ndash; V wiek (tekst aleksandryjski)<br />&ndash; Kodeks Z (K. Dubliński) &ndash; VI wiek (tekst aleksandryjski)</p>
<p></p>
<p><strong>Dzieje Apostolskie i Listy Powszechne:</strong></p>
<p>&ndash; Kodeks A (K. Aleksandryjski) &ndash; V wiek (tekst aleksandryjski)<br />&ndash; Kodeks B (K. Watykański) &ndash; IV wiek (tekst aleksandryjski)<br />&ndash; Kodeks C (K. Efrema) &ndash; V wiek (tekst aleksandryjski/bizantyjski)<br />&ndash; Kodeks D (K. Bezy) &ndash; V/VI wiek (tekst zachodni)<br />&ndash; Kodeks E (K. Laudiański) &ndash; VI wiek (tekst zachodni/bizantyjski)</p>
<p></p>
<p><strong>Listy Pawła:</strong></p>
<p>&ndash; Kodeks A (K. Aleksandryjski) &ndash; V wiek (tekst aleksandryjski)<br />&ndash; Kodeks B (K. Watykański) &ndash; IV wiek (tekst aleksandryjski)<br />&ndash; Kodeks C (K. Efrema) &ndash; V wiek (tekst aleksandryjski/bizantyjski)<br />&ndash; Kodeks D (K. Bezy) &ndash; V/VI wiek (tekst zachodni)<br />&ndash; Kodeks G (K. Boernerianus) &ndash; IX wiek (tekst zachodni)</p>
<p></p>
<p><strong>Apokalipsa:</strong></p>
<p>&ndash; Kodeks A (K. Aleksandryjski) &ndash; V wiek (tekst aleksandryjski)<br />&ndash; Kodeks C (K. Efrema) &ndash; V wiek (tekst aleksandryjski)</p>
<p align="justify"></p>
<p align="justify"><strong>Konstanty von Tischendorf</strong>&nbsp;&nbsp;&ndash; ukazało się osiem wydań jego Nowego Testamentu. Trzy pierwsze zbliżone do tekstu aleksandryjskiego, cztery następne do<span>&nbsp;</span><em>Textus Receptus</em>, zaś &oacute;sme &ndash; najbardziej znane i opublikowane w latach&nbsp;1869/72&nbsp;&ndash; oparte zostało gł&oacute;wnie na &bdquo;aleksandryjskim&rdquo; Kodeksie Synajskim, odnalezionym przez Tischendorfa w 1844 roku.</p>
<p align="justify"></p>
<p align="justify"><strong>Frederick Scrivener</strong>&nbsp;&ndash; jako pierwszy odr&oacute;żnił Tekst Większościowy (bizantyjski) od<em><span>&nbsp;</span>Textus Receptus</em>. Krytyk pracy Westcotta i Horta.</p>
<p align="justify"></p>
<p align="justify"><strong>Brooke Foss Westcott&nbsp;i&nbsp;Fenton John Anthony Hort</strong>&nbsp;&ndash; wydali w&nbsp;1881&nbsp;roku&nbsp;<em>The New Testament in the Original Greek</em>. Tekst oparty był gł&oacute;wnie na dw&oacute;ch &bdquo;aleksandryjskich&rdquo; Kodeksach &ndash; Synajskim i Watykańskim. Zgodność tych dw&oacute;ch świadectw traktowana była jako dow&oacute;d na autentyczność tekstu. Zdaniem uczonych, na uwagę zasługuje jednak nie tylko sam tekst, lecz przede wszystkim zawarty w tej publikacji &ldquo;Wstęp&rdquo; oraz &ldquo;Appendix&rdquo; &ndash; w całości napisane przez Horta &ndash; w kt&oacute;rych autor &bdquo;rozprawia się&rdquo; z poglądem o wyższości bizantyjskiego Tekstu Większościowego nad tekstem aleksandryjskim.</p>
<p align="justify"></p>
<p align="justify">&nbsp;&nbsp; Westcott i Hort byli zdania, że wszystkie manuskrypty można podzielić na 4 grupy &ndash; tekst syryjski (bizantyjski), zachodni, aleksandryjski oraz neutralny. Te dwa ostatnie uważa się dzisiaj za tożsame.</p>
<p align="justify">Eberhard Nestle&nbsp;&ndash; w&nbsp;1898&nbsp;roku wydał<span>&nbsp;</span><em>Novum Testamentum Greace</em>. W pracy tej Nestle por&oacute;wnał teksty Westcotta-Horta, Tischendorfa oraz Weymoutha (p&oacute;źniej zastąpionego tekstem Bernharda Weissa). Kiedy teksty się r&oacute;żniły, zwyciężała wersja dw&oacute;ch zgodnych świadectw, natomiast trzeci był umieszczany jako wariant. Tekst Nestle&rsquo;a stał się podstawą pod tłumaczenia dokonywane przez Brytyjskie i Zagraniczne Towarzystwo Biblijne i w ten spos&oacute;b jego zasięg stał się og&oacute;lnoświatowy. Od 13-tej edycji nadz&oacute;r nad wydaniami sprawował Erwin Nestle &ndash; syn Eberharda, zaś od 26-go &ndash; Kurt Aland.</p>
<p align="justify"></p>
<p align="justify">Choć pierwotnie tekst Westcotta-Horta był jednym z trzech podstawowych, według kt&oacute;rego oceniano poprawność wariantu, to jednak od wielu lat już tak nie jest. Tekst grecki wydania Nestle&rsquo;a-Alanda stał się tekstem krytycznym w pełnym tego słowa znaczeniu już dawno temu. Warto także zaznaczyć, że obecna wersja tekstu bazowego w wydaniach Nestle-Aland jest taka sama (od wydania 26-go) jak w wydaniach<span>&nbsp;</span><em>United Bible Societies</em><span>&nbsp;</span>(od wydania 3-go) &ndash; r&oacute;żnice dotyczą jedynie aparatu krytycznego. Wydania te służyły i służą jako podstawa do ogromnej większości przekład&oacute;w protestanckich na języki narodowe.</p>
<h2>Zarzuty</h2>
<p>Po tym spojrzeniu na historię wydań krytycznych Nowego Testamentu, łatwiej będzie nam ustosunkować się do kilku podstawowych zarzut&oacute;w, kt&oacute;re wyszczeg&oacute;lniłem na początku opracowania.</p>
<h3 align="justify">Zarzut: Textus Receptus, na kt&oacute;rych oparte są klasyczne protestanckie przekłady od XVI do XIX wieku, jest tekstem większości dostępnych nam manuskrypt&oacute;w &ndash; jest tożsamy z tzw. Tekstem Większościowym (Majority Text). Ponieważ ogromna większość manuskrypt&oacute;w tworzy Textus Receptus, więc to w oparciu o ten tekst powinno dokonywać się przekład&oacute;w</h3>
<p></p>
<p align="justify"><a></a><a></a>&nbsp;&nbsp; To gł&oacute;wny i podstawowy zarzut, dodajmy &ndash; zarzut nieprawdziwy. Nie ma znaku r&oacute;wnoważności pomiędzy<span>&nbsp;</span><em>Textus Receptus</em><span>&nbsp;</span>a tzw. Tekstem Większościowym. Ten ostatni, to po prostu rodzina bizantyjska, czyli mn&oacute;stwo manuskrypt&oacute;w pochodzących gł&oacute;wnie z teren&oacute;w dawnego Bizancjum.<span>&nbsp;</span><em>Textus Receptus</em><span>&nbsp;</span>faktycznie bazuje na takich rękopisach, jednak na ich bardzo skromnym wycinku &ndash; jest zaledwie skromnym podzbiorem Tekstu Większościowego. Za podstawę miał kilkanaście &ndash; w większości bardzo p&oacute;źnych &ndash; manuskrypt&oacute;w. Dodatkowo, zawiera on w sobie także wiele wariant&oacute;w tekstu zachodniego, ponieważ do jego kompilacji posłużył Kodeks Bezy.</p>
<p align="justify">Nic więc dziwnego, że pomiędzy Tekstem Większościowym a<span>&nbsp;</span><em>Textus Receptus</em><span>&nbsp;</span>występuje wiele r&oacute;żnic. W artykule zatytułowanym&nbsp;<em>Westcott &amp; Hort vs. Textus Receptus: Which is Superior?</em><sup class="footnote"><a href="https://thaleia.pl/biblia/biblia-textus-receptus-czy-faktycznie-najlepszy/#fn-85-4">4</a></sup>. Douglas Kutilek przywołuje wyliczenia Daniela Wallace&rsquo;a<sup class="footnote"><a href="https://thaleia.pl/biblia/biblia-textus-receptus-czy-faktycznie-najlepszy/#fn-85-5">5</a></sup>, wedle kt&oacute;rych<span>&nbsp;</span><em>Textus Receptus</em><span>&nbsp;</span>r&oacute;żni się od Tekstu Większościowego w 1838 miejscach, w wielu miejscach popierając warianty tekstu aleksandryjskiego. W Tekście Większościowym nie znajdziemy na przykład występującego w<span>&nbsp;</span><em>Textus Receptus</em><span>&nbsp;</span>fragmentu z 1J 5:7 m&oacute;wiącego o Ojcu, Synu i Duchu. Tak więc osoby, kt&oacute;re w dzisiejszym czasie preferują<span>&nbsp;</span><em>Textus Receptus,</em><span>&nbsp;</span>nie zdają sobie zazwyczaj sprawy z tego, że jest to bardzo słaby i mocno ograniczony reprezentant Tekstu Większościowego. W niekt&oacute;rych miejscach zaś ewidentnie błędny (między innymi wspomniane Obj 22:19 czy też 1J 5:7). Powt&oacute;rzmy jeszcze raz:<span>&nbsp;</span><em>Textus Receptus</em><span>&nbsp;</span>nie jest reprezentatywny dla Tekstu Większościowego &ndash; to jego skromny podzbi&oacute;r.</p>
<h3 align="justify">Zarzut: Odwr&oacute;t od Textus Receptus zapoczątkowali dwaj uczeni &ndash; Brooke F. Westcott oraz Fenton J.A. Hort, kt&oacute;rzy deklarowali się jako agnostycy oraz mieli związek z okultyzmem. Większość wsp&oacute;łczesnych przekład&oacute;w oparta jest o ich tekst. W związku z negatywną opinią o tych uczonych, nie mogą być oni uznani za autorytety przez odrodzonych chrześcijan</h3>
<p></p>
<p align="justify">&nbsp;&nbsp; To jest także niestety nieprawdą. Przede wszystkim, to nie Westcott i Hort rozpoczęli odwr&oacute;t od Textus Receptus. Pierwszym uczonym, kt&oacute;ry wydał krytyczny tekst Nowego Testamentu oparty na wczesnych manuskryptach a nie Textus Receptus był Karl Lachmann. Uczynił to po raz pierwszy w wydaniu z 1831 roku. Cztery z siedmiu wydań Tischendorfa oparte były także na tekście aleksandryjskim, w opozycji do Textus Receptus. Dopiero p&oacute;źniej do akcji wchodzą Westcott i Hort. Nieprawdą jest także to, że większość wsp&oacute;łczesnych przekład&oacute;w oparta jest o tekst Westcotta i Horta. Przekłady protestanckie bazują niemal bez wyjątku na tekście Nestle&rsquo;a-Alanda, kt&oacute;ry co prawda jest tekstem aleksandryjskim, jednak nie jest tekstem Westcotta-Horta, kt&oacute;rych nadmierne sympatie do Kodeksu Watykańskiego i Synajskiego są przez wsp&oacute;łczesnych uczonych krytykowane. Jest prawdą, że w początkowym okresie tekst Nestle&rsquo;a bazował gł&oacute;wnie na pracy Westcotta-Horta, Tischendorfa i Weymoutha, jednak dość szybko to się zmieniło.</p>
<p align="justify"></p>
<p align="justify">&nbsp;&nbsp; Czasami słyszy się także opinię, że to Westcott i Hort jako pierwsi podzielili manuskrypty na rodzinę aleksandryjską, bizantyjską i zachodnią i bardzo subiektywnie uznali tekst aleksandryjski za najlepszy. Geneza podziału na te rodziny była jednak inna i Westcott i Hort nie byli tutaj protoplastami. Poniżej przedstawiam w następstwie chronologicznym informacje o tym, jak poszczeg&oacute;lni uczeni dzielili manuskrypty i jak je nazwyali. W nawiasach podałem nazwy funkcjonujące obecnie wśr&oacute;d uczonych zajmujących się krytyką tekstu.</p>
<p align="justify"></p>
<p>J. Bengel<br />&ndash; azjatycki (bizantyjski)<br />&ndash; afrykański (pozostałe rodziny)</p>
<p>J.S. Semler<br />&ndash; wschodni (bizantyjski)<br />&ndash; zachodni<br />&ndash; aleksandryjski</p>
<p>J. Griesbach<br />&ndash; bizantyjski<br />&ndash; zachodni<br />&ndash; aleksandryjski</p>
<p>Westcott-Hort<br />&ndash; syryjski (bizantyjski)<br />&ndash; zachodni<br />&ndash; aleksandryjski<br />&ndash; &bdquo;neutral&rdquo; &ndash; wczesnoaleksandryjski (aleksandryjski)</p>
<p align="justify">&nbsp;&nbsp;</p>
<p align="justify">Widać więc wyraźnie, że Westcott i Hort w zasadzie przejęli to, co wcześniej odkryli Bengel, Semler (gł&oacute;wnie) oraz Griesbach.</p>
<h3 align="justify">Zarzut: Kodeksy i manuskrypty odnajdowane w XIX wieku mają podejrzane pochodzenie &ndash; aleksandryjskie. Tereny te wiąże się z gnozą i arianizmem</h3>
<p></p>
<p align="justify">&nbsp;&nbsp; To jest dość dziwny zarzut. Zapomina o tym, że Egipt to także &bdquo;siedziba&rdquo; Aleksandra oraz Atanazego polemizującego z Ariuszem. Z kolei chyba najgł&oacute;wniejszy poplecznik Ariusza &ndash; Euzebiusz z Nikomedii (najpierw z Bejrutu) to tereny &bdquo;bizantyjskie&rdquo;. Zatem nie bardzo sprawdza się tutaj reguła &bdquo;z terytori&oacute;w&rdquo;. Gdy się doda jeszcze to, że ariański biskup Wulfila, kt&oacute;ry nawr&oacute;cił Got&oacute;w przekładając Biblię na ich język, uczynił to w oparciu o tekst bizantyjski, to jasnym staje się fakt, że kwestia arianizmu nie miała z poszczeg&oacute;lnymi rodzinami tekstu zbyt wiele wsp&oacute;lnego. Uczeni XIX wieku wybierali tekst aleksandryjski nie dlatego, że zaistniał jakiś spisek. Po prostu ich zdaniem argumenty przemawiały za tym, że ten tekst był bliższy oryginalnemu. Te argumenty to:</p>
<p align="justify">&ndash; najstarsze znalezione rękopisy to tekst aleksandryjski<br />&ndash; tekst aleksandryjski ma poparcie wczesnych przekład&oacute;w (syryjski, starołaciński)<br />&ndash; jest bardzo często cytowany u wczesnych Ojc&oacute;w Kościoła (II-IV wiek)<br />&ndash; tekst bizantyjski nie był tekstem większościowym aż do IX wieku. Stał się nim dlatego, że w Bizancjum w dalszym ciągu funkcjonowała greka i &bdquo;produkowano&rdquo; bardzo dużo nowych kopii. Na pozostałych terenach greka nie była używana, stąd zanik praktyki tworzenia nowych kopii.</p>
<p align="justify">Tezy te zostały poddane krytyce przez zwolennik&oacute;w tekstu bizantyjskiego, nierzadko bardzo przekonującej. Nie do końca jest bowiem prawdą, że tekst bizantyjski nie ma poparcia w starożytnych manuskryptach, przekładach czy też cytatach z Ojc&oacute;w Kościoła. We wszystkich tych przypadkach możemy odnaleźć bowiem wczesne tradycje rodziny bizantyjskiej. Dyskusja dotycząca tej sprawy trwa do tej pory i ciekawe argumenty padają zar&oacute;wno z jednej jak i drugiej strony. Jednak teorię jakiegoś spisku bądź nieczystych intencji takich uczonych jak Westcott czy też Hort, bądź też bardziej wsp&oacute;łcześnie B. Metzger bądź D. Wallace.</p>
<h3 align="justify">Zarzut: Rodziny manuskrypt&oacute;w spoza Textus Receptus są niebezpieczne ponieważ zaprzeczają b&oacute;stwu Pana Jezusa</h3>
<p></p>
<p align="justify">&nbsp;&nbsp; Jest prawdą, że na skutek odkryć wczesnych manuskrypt&oacute;w zostały usunięte z Biblii takie fragmenty tekst&oacute;w jak 1J 5:7 czy też 1T 3:16 (&bdquo;ten, kt&oacute;ry objawiony jest w ciele&rdquo; zamiast &bdquo;B&oacute;g objawiony w ciele&rdquo;). Jednak o ile można prowadzić dyskusje co do tego ostatniego tekstu, to jednak trudno bronić prawdziwości fragmentu, kt&oacute;ry ma wsparcie jedynie 4 manuskrypt&oacute;w, bardzo p&oacute;źnych w dodatku, i nie występuje nawet w Tekście Większościowym. Z drugiej strony, nikt przecież nie kwestionuje takich fragment&oacute;w jak J 1:1 czy też J 20:28 &ndash; a więc tekst&oacute;w o bardzo dużym ciężarze gatunkowym.</p>
<p align="justify"></p>
<p align="justify">&nbsp; Podsumowując więc całą sprawę, przede wszystkim należy podkreślić bardzo wyraźnie, że obrona<span>&nbsp;</span><em>Textus Receptus</em><span>&nbsp;</span>bazująca na twierdzeniu o prawdziwości tekstowej tradycji bizantyjskiej nie ma najmniejszego sensu. Jak wykazałem bowiem wcześniej, ta ostatnia nie popiera bowiem wielu wariant&oacute;w obecnych w<span>&nbsp;</span><em>Textus Receptus</em>. Jeżeli jesteśmy zwolennikami teorii m&oacute;wiącej, że prawdziwy i autentyczny tekst Nowego Testamentu przetrwał w manuskryptach rodziny bizantyjskiej a nie aleksandryjskiej bądź zachodniej, to powinniśmy propagować Tekst Większościowy, a nie Textus Receptus. Z drugiej strony, odrzucenie absurdalnych oskarżeń o nieczyste intencje występujące wśr&oacute;d uczonych popierających tekst aleksandryjski, pozwoli nam bez uprzedzeń i merytorycznie spojrzeć na argumenty obu stron i wyciągnięcie w miarę obiektywnych wniosk&oacute;w.</p>
<h2>Przypisy:</h2>
<div>
<div></div>
<ol>
<li>Niekt&oacute;rzy badacze sugerują, że pierwotnie Mateusz napisał swoją ewangelię po hebrajsku. Dopiero p&oacute;źniej została ona przełożona na grekę.<span>&nbsp;</span><span><a href="https://thaleia.pl/biblia/biblia-textus-receptus-czy-faktycznie-najlepszy/#fnref-85-1">↩</a></span></li>
<li>Całość nosi nazwę Biblii Kompluteńskiej. Sama Biblia została ujęta w pięciu tomach i zawiera tekst w języku hebrajskim, aramejskim, greckim i łacińskim.<span>&nbsp;</span><span><a href="https://thaleia.pl/biblia/biblia-textus-receptus-czy-faktycznie-najlepszy/#fnref-85-2">↩</a></span></li>
<li>Bruce M. Metzger,&nbsp;<em>A Textual Commentary on the Greek New Testament</em>, United Bible Society, 1994, str. 690.<span>&nbsp;</span><span><a href="https://thaleia.pl/biblia/biblia-textus-receptus-czy-faktycznie-najlepszy/#fnref-85-3">↩</a></span></li>
<li>Całość artykułu dostępna na stronie:&nbsp;<a href="http://www.bible-researcher.com/kutilek1.html">http://www.bible-researcher.com/kutilek1.html</a><span>&nbsp;</span><span><a href="https://thaleia.pl/biblia/biblia-textus-receptus-czy-faktycznie-najlepszy/#fnref-85-4">↩</a></span></li>
<li>Daniel Wallace, &ldquo;Some Second Thoughts on the Majority Text,&rdquo; Bibliotheca Sacra , July-September, 1989, p. 276<span>&nbsp;</span><span><a href="https://thaleia.pl/biblia/biblia-textus-receptus-czy-faktycznie-najlepszy/#fnref-85-5">↩</a></span></li>
</ol>
</div>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/116.html" style="text-decoration:none;"> Następny artykuł ↠ </a></br></p>
</br>

</br>
<hr />
<p><em>kopia strony: <a href="https://thaleia.pl/biblia/biblia-textus-receptus-czy-faktycznie-najlepszy" style="text-decoration: none;">https://thaleia.pl/biblia/biblia-textus-receptus-czy-faktycznie-najlepszy</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898006&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">11a6bb13a7</p>
</div>
</body>
