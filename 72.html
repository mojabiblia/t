<html lang="pl-PL">
<head>
<meta charset="UTF-8" />
<title>Czyją krwią został nabyty Kościół?</title>

<meta name="description" content="Czyją krwią został nabyty Kościół? / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://mojabiblia.github.io/t/72.html" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Czyją krwią został nabyty Kościół?" />
<meta property="og:description" content="Czyją krwią został nabyty Kościół? / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

<h1 class="entry-title">Czyją krwią został nabyty Kości&oacute;ł?</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/unitarianizm/czyja-krwia-zostal-nabyty-kosciol/">17 listopada, 2018</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<p>Kolejnym tekstem stosowanym przez trynitarian w dowodzeniu Tr&oacute;jcy jest autorstwa Łukasza i został zapisany w Dziejach Apostolskich. Poniżej jego translacja według Biblii Tysiąclecia:</p>
<blockquote>
<p>Dz 20:28 (BT V)<br />28. Uważajcie na samych siebie i na całe stado, nad kt&oacute;rym Duch Święty ustanowił was biskupami, abyście kierowali Kościołem Boga, kt&oacute;ry On nabył własną krwią.</p>
</blockquote>
<p></p>
<p>Dla wszystkich os&oacute;b interesujących się teologią biblijną jest sprawą oczywistą, iż istnieją r&oacute;żne możliwości oddania tego fragmentu. Dwa najgł&oacute;wniejsze warianty tekstu r&oacute;żnią się od siebie tym, że jeden zawiara słowa tou kyriou (&bdquo;Pana&rdquo;), drugi zaś tou theou (&bdquo;Boga&rdquo;). W jednym wypadku chodziłoby więc o Kości&oacute;ł Pana, podczas gdy w drugim o Kości&oacute;ł Boga. Ta pierwsza wersja popierana jest między innymi przez Kodeks Aleksandryjski (V w.), Efraimski (V w.) oraz Kodeks Bezy (VI w.), zaś gł&oacute;wnymi świadkami drugiej jest Kodeks Synaicki (IV w.) i Watykański (IV w.).<a href="https://thaleia.pl/unitarianizm/czyja-krwia-zostal-nabyty-kosciol/#sdfootnote1sym">1</a><span>&nbsp;</span>Ponieważ wersja z tou theou wydaje się mieć lepsze umocowanie w starożytnych manuskryptach, więc taką właśnie będę brał pod uwagę. Jak zatem należałoby rozumieć słowa apostoła Pawła, o Kościele Boga, kt&oacute;ry nabył On swą krwią? No c&oacute;ż, zawsze spoglądałem na &oacute;w fragment podobnie do niekt&oacute;rych egzeget&oacute;w, kt&oacute;rzy nabycie Kościoła &ldquo;krwią Boga&rdquo; rozumieli metaforycznie. Interpretacja ta zakłada, iż Jezus jako Syn jest tak bliski Bogu, że Jego śmierć, cierpienia i b&oacute;l, stają się w sensie przenośnym także udziałem Boga, podobnie jak prześladowanie Kościoła było w pewnym sensie prześladowaniem samego Jezusa<a href="https://thaleia.pl/unitarianizm/czyja-krwia-zostal-nabyty-kosciol/#sdfootnote2sym">2</a>. Jednakże pewna dyskusja na jednym z for&oacute;w internetowych zmusiła mnie do dokładniejszego przyjrzenia się temu wersetowi i nie ukrywam, że wyciągnięte wnioski są dość interesujące. Nie porzucam definitywnie swego poprzedniego rozumienia, jednak myślę, że warto spojrzeć na &oacute;w fragment z szerszej perspektywy.</p>
<p></p>
<p>Na wstępie więc chciałem zacytować dwa polskie przekłady, kt&oacute;re oddają interesujący nas tekst nieco odmiennie niż Biblia Tysiąclecia:</p>
<blockquote>
<p>Dz 20:28 (Stern)<br />28. Strzeżcie siebie i całego stada, w kt&oacute;rym Ruach Ha-Kodesz uczynił was przyw&oacute;dcami, abyście paśli Wsp&oacute;lnotę Mesjaniczną Boga, kt&oacute;rą nabył On sobie za cenę krwi własnego swego Syna</p>
<p>Dz 20:28 (BWP)<br />28. Pamiętajcie o sobie i o całej trzodzie, nad kt&oacute;rą Duch Święty ustanowił was biskupami, abyście kierowali Kościołem Boga, odkupionym krwią [Jego] własnego [Syna].</p>
</blockquote>
<p>Podobnie oddają ten fragment r&oacute;wnież niekt&oacute;re anglojęzyczne tłumaczenia, tak jak RSV (&bdquo;with the blood of his own Son&rdquo;/&rdquo;krwią swego własnego Syna&rdquo;) czy też przekład Johna Darby&rsquo;ego (&bdquo;with the blood of his own&rdquo;/&rdquo;krwią swego własnego&rdquo;). R&oacute;żnice dostrzeże każdy, jednakże niewiele os&oacute;b zna przyczyny tak diametralnie r&oacute;żniących się przekład&oacute;w. O ile bowiem ten typ translacji, kt&oacute;ry dostrzegamy w Biblii Tysiąclecia i w wielu innych Bibliach, może służyć trynitarianom jako argument w obronie nauki o tożsamości Jezusa z Bogiem Jahwe, o tyle inne przekłady już takiej możliwości nie dają. Dlaczego takie r&oacute;żnice występują? Odpowiedź, jak niemal zawsze, wiąże się z tekstem greckim, kt&oacute;ry jest r&oacute;żnie rozumiany. Poniżej podaję jego zapis w g&oacute;rnym wierszu, natomiast w dolnym wersję polską:</p>
<p></p>
<table cellpadding="4" cellspacing="0" width="100%" border="1"><colgroup><col width="44*" /><col width="35*" /><col width="21*" /><col width="47*" /><col width="20*" /><col width="45*" /><col width="44*" /></colgroup>
<tbody>
<tr valign="top">
<td width="17%">
<p align="center"><span><em>ten ekklesian</em></span></p>
</td>
<td width="14%">
<p align="center"><span><em>tou theou,</em></span></p>
</td>
<td width="8%">
<p align="center"><span><em>hen</em></span></p>
</td>
<td width="18%">
<p align="center"><span><em>periepoiesato</em></span></p>
</td>
<td width="8%">
<p align="center"><span><em>dia</em></span></p>
</td>
<td width="18%">
<p align="center"><span><em>tou haimatos</em></span></p>
</td>
<td width="17%">
<p align="center"><span><em>tou idiou.</em></span></p>
</td>
</tr>
<tr valign="top">
<td width="17%">
<p align="center"><span>kościołem</span></p>
</td>
<td width="14%">
<p align="center"><span>Boga,</span></p>
</td>
<td width="8%">
<p align="center"><span>kt&oacute;ry</span></p>
</td>
<td width="18%">
<p align="center"><span>nabył sobie</span></p>
</td>
<td width="8%">
<p align="center"><span>przez</span></p>
</td>
<td width="18%">
<p align="center"><span>krew</span></p>
</td>
<td width="17%">
<p align="center"><span>swoją/swego</span></p>
</td>
</tr>
</tbody>
</table>
<p></p>
<p>Jak łatwo zauważyć, gł&oacute;wny problem dotyczy greckich sł&oacute;w tou idiou. Występują one w genetivie (II przypadek) liczby pojedynczej. W grece, podobnie jak w języku polskim, musi być zachowana kongruencja &ndash; czyli przymiotnik (w naszym konkretnym tekście) musi zostać użyty w tym samym przypadku, liczbie i tym samym rodzaju co rzeczownik, do kt&oacute;rego &oacute;w przymiotnik się odnosi. W związku z tym, że w grece słowo to haima (&bdquo;krew&rdquo;) oraz ho hyios (&bdquo;Syn&rdquo;) są &ndash; odpowiednio &ndash; rodzaju nijakiego i męskiego, więc sprawa wydawałaby się łatwa do rozstrzygnięcia. Po prostu trzeba sprawdzić, w jakim rodzaju występują słowa tou idiou i &ndash; w zależności od wyniku &ndash; zastosować je albo do krwi, albo do Syna. Problem jednak w tym, że tou idiou przyjmuje tą samą formę zar&oacute;wno dla rodzaju męskiego jak i nijakiego. Nie możemy więc na tej podstawie zdecydować, czy odnieść je do &bdquo;krwi&rdquo; czy też do &bdquo;Syna&rdquo;. Ktoś jednak może całkiem słusznie zauważyć, że przecież w naszym wyrażeniu brak jest słowa &bdquo;Syn&rdquo;, dlaczego więc w og&oacute;le mamy je stosować właśnie do Niego, skoro w tekście nie występuje? Jest to jak najbardziej słuszne pytanie. Aby na nie odpowiedzieć musimy sięgnąć do gramatyki języka greckiego. Ot&oacute;ż przymiotnik w grece może pełnić trojaką funkcję:<a href="https://thaleia.pl/unitarianizm/czyja-krwia-zostal-nabyty-kosciol/#sdfootnote3sym">3</a></p>
<p></p>
<ol>
<li>Określa rzeczownik występując jako przydawka w tzw. szyku przydawkowym. Przykładem takiego zastosowania mogą być słowa: ho anthropos ho agathos lub ho agathos anthropos. W obydwu przypadkach oddamy to jako: &bdquo;dobry człowiek&rdquo;. Konstrukcję tą można poznać po występowaniu rodzajnika przed przymiotnikiem. Rzeczownik zaś może, ale nie musi być poprzedzony przez rodzajnik.</li>
<li>Występuje jako orzecznik w zdaniu w tzw. szyku orzecznikowym. Oto przykład: ho anthropos agathos. Tłumaczymy to jako: &bdquo;człowiek jest dobry&rdquo;. W przeciwieństwie do szyku przydawkowego przed przymiotnikiem nie ma rodzajnika.<a href="https://thaleia.pl/unitarianizm/czyja-krwia-zostal-nabyty-kosciol/#sdfootnote4sym">4</a><br /><br /></li>
<li>Przymiotnik jest substantywizowany i funkcjonuje jako rzeczownik.</li>
</ol>
<p></p>
<p>Przykładem mogą być poniższe wersety:</p>
<blockquote>
<p>Dz 7:52 (BW)<br />52. Kt&oacute;regoż z prorok&oacute;w nie prześladowali ojcowie wasi? Pozabijali też tych, kt&oacute;rzy przepowiedzieli przyjście Sprawiedliwego (tou dikaiou), kt&oacute;rego wy teraz staliście się zdrajcami i mordercami,</p>
<p>Dz 22:14 (BW)<br />14. A on rzekł: B&oacute;g ojc&oacute;w naszych przeznaczył cię, abyś poznał wolę jego oraz abyś oglądał Sprawiedliwego (ton dikaion) i usłyszał głos z ust jego.</p>
</blockquote>
<p>Przymiotnik &ldquo;sprawiedliwy&rdquo; (dikaios) pełni tu funkcję rzeczownikową. W tej konstrukcji, podobnie jak w szyku przydawkowym, przymiotnik występuje z rodzajnikiem. Zwolennicy zastosowania sł&oacute;w tou idiou do Syna, twierdzą, iż należy je rozumieć jako występujące właśnie w tej trzeciej konstrukcji. Ci zaś kt&oacute;rzy sądzą, iż należy je odnieść do &ldquo;krwi&rdquo;, uważają, że tworzą one szyk przydawkowy (funkcja pierwsza) wraz ze słowami tou haimatos.</p>
<p>Jakie można przedstawić argumenty przemawiające za tym, że tou idou można rozumieć &bdquo;rzeczownikowo&rdquo;? Ot&oacute;ż najczęściej podaje się poniższe wersety:</p>
<blockquote>
<p>J 1:11 (BG)<br />11. Do swej własności przyszedł, ale go właśni (hoi idioi) jego nie przyjęli.</p>
<p>J 13:1 (BG)<br />1. A przed świętem wielkanocnem wiedząc Jezus, iż przyszła godzina jego, aby przeszedł z tego świata do Ojca, umiłowawszy swoje (tous idious), kt&oacute;rzy byli na świecie, aż do końca umiłował je.</p>
<p>Dz 24:23 (BT V)<br />23. A setnikowi rozkazał strzec go, zastosować ulgi i nie przeszkadzać żadnemu z przyjaci&oacute;ł (ton idion) w oddawaniu mu usług.</p>
<p>1Tm 5:8 (BW)<br />8. A jeśli kto o swoich (ton idion), zwłaszcza o domownik&oacute;w nie ma starania, ten zaparł się wiary i jest gorszy od niewierzącego.</p>
</blockquote>
<p>We wszystkich tych przypadkach, &ldquo;swoi/właśni&rdquo; to r&oacute;żne formy tego samego przymiotnika. Nie stoi on przy rzeczowniku i nie występuje w szyku przydawkowym ani orzecznikowym, lecz jest użyty w funkcji rzeczownika &ndash; w trzeciej omawianej przez nas konstrukcji (patrz powyżej). R&oacute;wnież w naszym ojczystym języku spotykamy przymiotniki funkcjonujące w takim samym znaczeniu (np. w zdaniu: &ldquo;dobry zawsze przebacza grzechy popełnione przeciwko sobie&rdquo;, przymiotnik &ldquo;dobry&rdquo; przybiera funkcję rzeczownika). Gdy takie przymiotniki występujące w grece pokrywają się semantycznie z tymi, kt&oacute;re znajdujemy w polszczyźnie, w&oacute;wczas intuicyjnie wyczuwamy funkcję w jakiej występuje to słowo i nie dostrzegamy w tym niczego dziwnego. Większy problem pojawia się wtedy, gdy takie &ldquo;pokrycie&rdquo; nie ma miejsca. W&oacute;wczas to, co jest naturalne w innym języku, dla nas może wydawać się dziwne. Taka sytuacja występuje między innymi w przypadku rozważanego przez nas ho idios. O ile rzeczownikowe hoi idioi oddawane jako &bdquo;właśni/swoi&rdquo; nie brzmi jeszcze najgorzej, o tyle &bdquo;sw&oacute;j/własny&rdquo; w liczbie pojedynczej, w takim kontekście jak w Dziejach Apostolskich, wydaje się być nieco sztuczny. Jednakże nie zawsze to, co jest sztuczne dla języka docelowego, jest takie samo dla języka źr&oacute;dłowego &ndash; czyli greckiego. W tym miejscu chciałbym oddać głos jednemu z najwybitniejszych anglosaskich grecyst&oacute;w, wsp&oacute;łautorowi krytycznych wydań greckiego Nowego Testamentu. Bruce Metzger, bo o nim mowa, napisał następujące słowa:</p>
<blockquote>
<p>&bdquo;Zamiast zwykłego znaczenia dia tou haimatos tou idiou, możliwe jest, iż autor Dziej&oacute;w pragnął, by jego czytelnicy nadawali temu wyrażeniu sens: &lsquo;krwią swego Własnego&rsquo;. (Nie jest przy tym konieczne przypuszczenie, czynione przez Horta, że hyiou występujące po tou idiou, mogło ulec zaniknięciu (&hellip;). Absolutne użycie ho idios jest spotykane w greckich pismach jako wyrażenie miłości w stosunku do bliskich krewnych. Jest zatem możliwe, iż &lsquo;jego Własny&rsquo; (ho idios) był tytułem, kt&oacute;ry został nadany Jezusowi przez pierwszych chrześcijan, por&oacute;wnywalnym do &lsquo;Umiłowanego&rsquo; (ho agapetos)&hellip;&rdquo;.<a href="https://thaleia.pl/unitarianizm/czyja-krwia-zostal-nabyty-kosciol/#sdfootnote5sym">5</a></p>
</blockquote>
<p></p>
<p>Kiedy Bruce Metzger pisał o spotykaniu absolutnego ho idios w grece tamtych czas&oacute;w, odwołał się do dzieła Jamesa Moultona Prelogomena (str. 90). Wprawdzie nie mam dostępu do tej książki, jednakże powoływał się na nią także inny znany grecysta &ndash; F. F. Bruce, także zwolennik tłumaczenia &ldquo;krwią Własnego&rdquo; (&bdquo;his Own one&rdquo;). Uzasadniając swoją opinie, zacytował z niej zdanie: hO DEINA TWi IDIWi CAIREIN, czyli &ldquo;Deina<a href="https://thaleia.pl/unitarianizm/czyja-krwia-zostal-nabyty-kosciol/#sdfootnote6sym">6</a><span>&nbsp;</span>Własnemu, pozdrowienia.&rdquo;<a href="https://thaleia.pl/unitarianizm/czyja-krwia-zostal-nabyty-kosciol/#sdfootnote7sym">7</a><span>&nbsp;</span>Jest to bardzo przekonywujący przykład użycia ho idios w znaczeniu rzeczownikowym, podobnym do tego, kt&oacute;ry &ndash; zdaniem niekt&oacute;rych &ndash; występuje w Dziejach Apostolskich 20:28.</p>
<p></p>
<p>W gramatyce interesującego nas fragmentu ma miejsce jeszcze jedna ciekawa właściwość. Jak można zauważyć czytając grecki tekst, tou idiou następuje po tou haimatos. Gdyby przyjąć, iż jest to szyk przydawkowy, popierający tłumaczenie: &ldquo;swą własną krwią&rdquo;, w&oacute;wczas mielibyśmy do czynienia z rzadkim przypadkiem występowania przymiotnika idios po rzeczowniku, a nie przed nim. Murray Harris, autor znakomitej, apologetycznej pracy zatytułowanej Jesus as God, zauważa, iż na 79 przypadk&oacute;w występowania tou idiou w szyku przydawkowym, konstrukcja:</p>
<p></p>
<ul>
<li>rodzajnik &ndash; idios &ndash; rodzajnik &ndash; rzeczownik: występuje 68 razy;</li>
<li>rodzajnik &ndash; rzeczownik &ndash; idios: występuje 7 razy;</li>
<li>rodzajnik &ndash; rzeczownik &ndash; rodzajnik &ndash; idios: występuje 4 razy;<a href="https://thaleia.pl/unitarianizm/czyja-krwia-zostal-nabyty-kosciol/#sdfootnote8sym">8</a></li>
</ul>
<p>Gdybyśmy więc przyjęli znaczenie wyrażenia tou haimatos tou idiou jako &ldquo;krwią własną&rdquo;, byłaby to konstrukcja bardzo rzadko spotykana; rodzajnik &ndash; rzeczownik &ndash; rodzajnik &ndash; idios występuje jedynie cztery razy na 79 występowań ho idios w szyku przydawkowym. Dodatkowo, gdy weźmiemy pod uwagę tw&oacute;rczość samego Łukasza, zauważymy iż w napisanej przez niego Ewangelii oraz Dziejach Apostolskich taka konstrukcja pojawia się jedynie raz<a href="https://thaleia.pl/unitarianizm/czyja-krwia-zostal-nabyty-kosciol/#sdfootnote9sym">9</a><span>&nbsp;</span>na og&oacute;lną liczbę 12 występowań ho idios w szyku przydawkowym. Nie czyni to oczywiście niemożliwym rozumienia to haimatos tou idiou jako &ldquo;krwią własną&rdquo;, jednakże statystyka pokazuję pewną tendencję, kt&oacute;rą w egzegezie należy wziąć pod uwagę.</p>
<p>Interesujące jest także to, że ho idios z to haima występują razem w Nowym Testamencie jeszcze tylko dwukrotnie.</p>
<p>Sp&oacute;jrzmy, w jakiej konfiguracji:</p>
<blockquote>
<p>Hbr 9:12 (BW)<br />12. Wszedł raz na zawsze do świątyni nie z krwią kozł&oacute;w i cielc&oacute;w, ale z własną krwią swoją (tou idiou haimatos), dokonawszy wiecznego odkupienia.</p>
<p>Hbr 13:12 (BW)<br />12. Dlatego i Jezus, aby uświęcić lud własną krwią (dia tou idiou haimatos), cierpiał poza bramą,</p>
</blockquote>
<p>W tych dw&oacute;ch przypadkach szyk wyraz&oacute;w jest odmienny od tego w Dziejach Apostolskich, a haima pozbawiona jest rodzajnika. To także pośrednio umacnia rozumienie tou haimatos tou idiou jako &ldquo;krwią Własnego&rdquo;.</p>
<p></p>
<p>Dodatkowego potwierdzenia dostarczają także rękopisy z rodziny bizantyjskiej. Wyr&oacute;żniamy cztery typy greckiego tekstu Nowego Testamentu, kt&oacute;re grupuje się według występowania wsp&oacute;lnych cech w danym typie. Zaliczamy do nich: recenzję egipską (aleksandryjską), zachodnią, cezarejską oraz właśnie bizantyjską.<a href="https://thaleia.pl/unitarianizm/czyja-krwia-zostal-nabyty-kosciol/#sdfootnote10sym">10</a><span>&nbsp;</span>O ile ta pierwsza jest uważana za najlepszą i najbliższą oryginałowi, o tyle ta ostatnia nie cieszy się zbyt wielkim poważaniem u naukowc&oacute;w. Można w niej dostrzec wygładzanie stylu języka, harmonizację miejsc paralelnych, uzgadnianie tekstu<a href="https://thaleia.pl/unitarianizm/czyja-krwia-zostal-nabyty-kosciol/#sdfootnote11sym">11</a><span>&nbsp;</span>&ndash; jednym słowem &ndash; ingerencję kopist&oacute;w w treść manuskrypt&oacute;w, mającą na celu pr&oacute;bę usunięcia wszelkich niezrozumiałości i pozornych sprzeczności. Właśnie w tej rodzinie dostrzegamy zmianę wyrażenia tou haimatos tou idiou na tou idiou haimatos.<a href="https://thaleia.pl/unitarianizm/czyja-krwia-zostal-nabyty-kosciol/#sdfootnote12sym">12</a><span>&nbsp;</span>Jako możliwą przyczynę Metzger podaje prawdopodobny zanik używania ho idios w odniesieniu do kogoś bliskiego, krewnego. Stąd, możliwe, fraza stała się mało zrozumiała, co &ndash; przy rzadkim występowaniu ho idios za rzeczownikiem &ndash; zaowocowało przestawieniem wyraz&oacute;w, celem wygładzenia i lepszego zrozumienia tekstu.</p>
<p></p>
<p>Z przytoczonych powyżej rozważań wynika, że istnieją argumenty przemawiające za tym, by ten sporny tekst rozumieć tak jak podają to autorzy przekład&oacute;w DBY, RSV czy też NJB.<a href="https://thaleia.pl/unitarianizm/czyja-krwia-zostal-nabyty-kosciol/#sdfootnote13sym">13</a><span>&nbsp;</span>Aby dodatkowo to potwierdzić, na zakończenie chciałbym przytoczyć wypowiedź cytowanego już, znanego uczonego, Murray&rsquo;a Harrisa. Po całościowym om&oacute;wieniu tekstu z Dziej&oacute;w Apostolskich 20:28, autor przedstawia swe następujące wnioski:</p>
<blockquote>
<p>&bdquo;Stwierdziłem, że oryginalny tekst Dziej&oacute;w 20:28 brzmi ten ekklesian tou theou, hen periepoiesato dia tou haimatos tou idiou, oraz, że najbardziej poprawne tłumaczenie tych sł&oacute;w jest następujące: &lsquo;kościołem Boga, kt&oacute;ry nabył krwią swego własnego Syna&rsquo; (NJB), z ho idios rozumianym jako tytuł chrystologiczny. Według tego poglądu, ho theos odnosi się do Boga Ojca, nie zaś do Jezusa Chrystusa. [&hellip;] Tak więc jest to mało prawdopodobne, choć nie niemożliwe, że w Dziejach 20:28 ho theos oznacza Jezusa&rdquo;.<a href="https://thaleia.pl/unitarianizm/czyja-krwia-zostal-nabyty-kosciol/#sdfootnote14sym">14</a></p>
</blockquote>
<p>Widać stąd wyraźnie, iż nawet wśr&oacute;d uczonych nie mających żadnych związk&oacute;w z unitarianami panują r&oacute;żne zdania zar&oacute;wno co do prawidłowego wariantu omawianego przez nas fragmentu, jak r&oacute;wnież co do jego właściwego oddania. Trudno więc na tak niejednoznacznym tekście budować jakąkolwiek doktrynę. Nawet jeśli przyjmiemy najbardziej dla trynitarian optymistyczną wersję, mianowicie tą, w kt&oacute;rym mamy do czynienia z tou theou a nie tou kyriou, to i tak możliwości translacyjne tej frazy są dwojakie. Nie wspominając już o tym, iż tak jak nadmieniono na początku, nawet tłumaczenie &bdquo;Kościołem Boga, kt&oacute;ry nabył swą krwią&rdquo; może posiadać znaczenie metaforyczne i wskazywać nie na rzeczywistą ofiarę złożoną przez Boga, lecz na Jego bliskość z Synem i wsp&oacute;łcierpienie podczas dramatu mającego miejsce na Kalwarii.</p>
<h3>Przypisy</h3>
<div>
<p><a href="https://thaleia.pl/unitarianizm/czyja-krwia-zostal-nabyty-kosciol/#sdfootnote1anc">1</a><span>&nbsp;</span>Dwa najgł&oacute;wniejsze warianty tekstu r&oacute;żnią się od siebie słowami&nbsp;tou kyriou&nbsp;i&nbsp;tou theou. Kryteria zewnętrzne są przez Bruce&rsquo;a Metzgera oceniane jako r&oacute;wnoważące się (zob. B. Metzger,&nbsp;<em>A Textual Commentary on the Greek New Testament</em>, Second Edition, str. 425), natomiast ze względu na to, iż łatwiej wyobrazić sobie zmianę wersji trudniejszej na łatwiejszą (lectio difficilior potior faciliori), oraz fakt występowania w pismach nowotestamentalnych sformułowania &ldquo;Kości&oacute;ł Boga&rdquo;, przyjmuje się raczej og&oacute;lnie, iż kryteria wewnętrzne faworyzują lekcję z&nbsp;tou theou.</p>
</div>
<div>
<p><a href="https://thaleia.pl/unitarianizm/czyja-krwia-zostal-nabyty-kosciol/#sdfootnote2anc">2</a><span>&nbsp;</span>Dz 9:4, 5.</p>
</div>
<div>
<p><a href="https://thaleia.pl/unitarianizm/czyja-krwia-zostal-nabyty-kosciol/#sdfootnote3anc">3</a><span>&nbsp;</span>W.D. Mounce,&nbsp;<em>Basics of Biblical Greek</em>, str. 65, 66.</p>
</div>
<div>
<p><a href="https://thaleia.pl/unitarianizm/czyja-krwia-zostal-nabyty-kosciol/#sdfootnote4anc">4</a><span>&nbsp;</span>Czasami nie posiada rodzajnika zar&oacute;wno rzeczownik, jak i określający go przymiotnik. W&oacute;wczas kontekst może pom&oacute;c nam zdecydować czy mamy do czynienia z szykiem przydawkowym czy też orzecznikowym.</p>
</div>
<div>
<p><a href="https://thaleia.pl/unitarianizm/czyja-krwia-zostal-nabyty-kosciol/#sdfootnote5anc">5</a><span>&nbsp;</span>B. Metzger,&nbsp;<em>A Textual Commentary on the Greek New Testament</em>, Second Edition, str. 426 (tłum. własne).</p>
</div>
<div>
<p><a href="https://thaleia.pl/unitarianizm/czyja-krwia-zostal-nabyty-kosciol/#sdfootnote6anc">6</a><span>&nbsp;</span>Prawdopodobnie chodzi tu o imię własne o takim właśnie brzmieniu.</p>
</div>
<div>
<p align="justify"><a href="https://thaleia.pl/unitarianizm/czyja-krwia-zostal-nabyty-kosciol/#sdfootnote7anc">7</a><span>&nbsp;</span>F.F.Bruce,<span>&nbsp;</span><em>The Acts of the Apostles. Greek Text with Introduction and Commentary,</em>&nbsp;3rd ed., str. 434; cyt. za: B-Greek: The Biblical Greek Forum, [online], https://www.ibiblio.org/bgreek/test-archives/html4/1999-03/30484.html, [dostęp: 01 sierpnia 2018], (tłum. własne).</p>
</div>
<div>
<p><a href="https://thaleia.pl/unitarianizm/czyja-krwia-zostal-nabyty-kosciol/#sdfootnote8anc">8</a><span>&nbsp;</span>M. J. Harris,&nbsp;<em>Jesus as God</em>, str. 136.</p>
</div>
<div>
<p><a href="https://thaleia.pl/unitarianizm/czyja-krwia-zostal-nabyty-kosciol/#sdfootnote9anc">9</a><span>&nbsp;</span>Dz 1:21.</p>
</div>
<div>
<p><a href="https://thaleia.pl/unitarianizm/czyja-krwia-zostal-nabyty-kosciol/#sdfootnote10anc">10</a><span>&nbsp;</span>J. Szlaga (red.),&nbsp;<em>Wstęp og&oacute;lny do Pisma Świętego</em>, str. 161.</p>
</div>
<div>
<p><a href="https://thaleia.pl/unitarianizm/czyja-krwia-zostal-nabyty-kosciol/#sdfootnote11anc">11</a><span>&nbsp;</span>B. Metzger,&nbsp;<em>A Textual Commentary on the Greek New Testament</em>, Second Edition, str. 5-7.</p>
</div>
<div>
<p><a href="https://thaleia.pl/unitarianizm/czyja-krwia-zostal-nabyty-kosciol/#sdfootnote12anc">12</a><span>&nbsp;</span><em>Tamże</em>, str. 427.</p>
</div>
<div>
<p align="justify"><a href="https://thaleia.pl/unitarianizm/czyja-krwia-zostal-nabyty-kosciol/#sdfootnote13anc">13</a><span>&nbsp;</span>Ciekawe, iż &ndash; według E. Abbota &ndash; nie ma ani jednego świadectwa traktowania tego tekstu jako argumentu przeciwko zwolennikom Ariusza w kontrowersji ariańskiej z IV wieku. Za: G. Stafford, &nbsp;<em>Jehovah&rsquo;s Witnesses Defended. An Answer to Scholars and Critics</em>, Second Edition, str. 139.</p>
</div>
<div>
<p><a href="https://thaleia.pl/unitarianizm/czyja-krwia-zostal-nabyty-kosciol/#sdfootnote14anc">14</a><span>&nbsp;</span>M.J. Harris,&nbsp;<em>Jesus as God</em>, str. 141 (tłum. własne).</p>
</div>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/73.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/unitarianizm/czyja-krwia-zostal-nabyty-kosciol" style="text-decoration: none;">https://thaleia.pl/unitarianizm/czyja-krwia-zostal-nabyty-kosciol</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898082&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">fd45aeb14e</p>
</div>
</body>
