<html lang="pl-PL">
<head>
<meta charset="UTF-8" />
<title>Ekeinos</title>

<meta name="description" content="Ekeinos / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://thaleia.pl/unitarianizm/ekeinos" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Ekeinos" />
<meta property="og:description" content="Ekeinos / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

<h1 class="entry-title">Ekeinos</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/unitarianizm/ekeinos/">6 stycznia, 2019</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<p>W rozważanym przez nas wersecie z J 16:13 trynitarianie widzą jeszcze dwa inne argumenty mające rzekomo świadczyć o osobowości Ducha Świętego. Obydwa zasadzają się na zupełnym niezrozumieniu zasad rządzących gramatyką grecką i zazwyczaj prezentowane są przez anglosaskich apologet&oacute;w, kt&oacute;rych intuicja językowa jest zupełnie odmienna od greckich autor&oacute;w Nowego Testamentu. Jeden z nich wypowiada się w następujący spos&oacute;b:</p>
<blockquote>
<p>&bdquo;Duch Święty nie jest &lsquo;czymś&rsquo;. Nie jest bezosobową mocą czy siłą, lecz osobą Boską. Choć grecki rodzajnik słowa &lsquo;duch&rsquo; jest rodzaju nijakiego, grecki tekst Nowego Testamentu zawsze poprzedza określenie Ducha Świętego zaimkiem osobowym &lsquo;On&rsquo;, nigdy natomiast zaimkiem o rodzaju nijakim &lsquo;to&rsquo; (J 16:13).&rdquo;<a href="https://thaleia.pl/unitarianizm/ekeinos/#sdfootnote1sym">1</a></p>
</blockquote>
<p></p>
<p>Biorąc pod uwagę fakt, że książka, w kt&oacute;rej zawarte są powyższe słowa, napisana jest przez autora przedstawianego jako &bdquo;profesor teologii biblijnej i historycznej Spurgeon&rsquo;s College i wykładowca Uniwersytetu Londyńskiego&rdquo;, zdumiewać musi jego stopień ignorancji lub też zwykłego niedbalstwa. W swej argumentacji powołuje się on na tekst z J 16:13, jednak przede wszystkim należy zauważyć, że w języku greckim w og&oacute;le nie występuje tam żaden zaimek osobowy (<em>ego, su, autos/aute/auto</em>), lecz jedynie zaimek wskazujący<span>&nbsp;</span><em>ekeinos</em>. Bruce Milne prawdopodobnie myli te części mowy, ponieważ w wielu anglojęzycznych przekładach rzeczywiście występuje w tym miejscu angielski zaimek osobowy &bdquo;<em>he</em>&rdquo;,<a href="https://thaleia.pl/unitarianizm/ekeinos/#sdfootnote2sym">2</a><span>&nbsp;</span>dodatkowo pisany nierzadko dużą literą.<a href="https://thaleia.pl/unitarianizm/ekeinos/#sdfootnote3sym">3</a><span>&nbsp;</span>Problem jednak polega na tym, że w grece jest inaczej, a obowiązkiem każdego szanującego się uczonego jest dokładne sprawdzenie przesłanek mających udowadniać prezentowaną tezę. I tak, podczas gdy angielski<span>&nbsp;</span><em>He/he</em><span>&nbsp;</span>dla każdego Anglosasa ma dość oczywisty wydźwięk osobowy, to jednak grecki<span>&nbsp;</span><em>ekeinos<span>&nbsp;</span></em>dla żadnego Greka takiego nie posiadał. W grece bowiem, podobnie jak w języku polskim, zaimki osobowe jak r&oacute;wnież wskazujące, w żaden spos&oacute;b nie niosą z sobą treści o osobowości pojęcia, do kt&oacute;rego się odnoszą. Znaczenie słowa<span>&nbsp;</span><em>ekeinos</em>, to po prostu &bdquo;tamten, &oacute;w&rdquo; i może ono dotyczyć zar&oacute;wno os&oacute;b, jak i rzeczy.<a href="https://thaleia.pl/unitarianizm/ekeinos/#sdfootnote4sym">4</a><span>&nbsp;</span>To ostatnie występuje na przykład w poniższym wersecie:</p>
<blockquote>
<p>Mt 17:27 (VNT)<br />27. Aby zaś nie urazić ich, poszedłszy nad morze rzuć haczyk i tę, kt&oacute;ra wyjdzie pierwsza, rybę weź, i otwarłszy usta jej znajdziesz starter, Ten (ekeinos) wziąwszy, daj im za mnie i ciebie.</p>
</blockquote>
<p></p>
<p>Jak widać, słowo<span>&nbsp;</span><em>ekeinos<span>&nbsp;</span></em>odnosi się tutaj do monety, nie zaś do osoby. Oczywiście, nie jest to pojedynczy przypadek nieosobowego desygnatu omawianego terminu, o czym każdy może się przekonać sięgając do konkordancji. Wydaje się więc, że w przypadku przekład&oacute;w anglojęzycznych, najbardziej prawidłowym tłumaczeniem<span>&nbsp;</span><em>ekeinos<span>&nbsp;</span></em>byłoby<span>&nbsp;</span><em>this one</em>, lub<span>&nbsp;</span><em>that one</em>, co nadawałoby całości bardziej neutralne znaczenie, dokładnie takie, jakie ma miejsce w języku źr&oacute;dłowym.<a href="https://thaleia.pl/unitarianizm/ekeinos/#sdfootnote5sym">5</a></p>
<p>Opr&oacute;cz niefrasobliwych twierdzeń niekt&oacute;rych anglosaskich autor&oacute;w o rzekomym stosowaniu do terminu &bdquo;Duch Święty&rdquo; zaimk&oacute;w wskazujących na jego osobowość, zdarza się także inny rodzaj argumentacji oparty na gramatyce J 16:13. Cytowany już wcześniej Jarosław Zabiełło rzuca na ten tekst następe światło:</p>
<blockquote>
<p>&bdquo;Duch (po grecku: to pneuma) jest wyrazem rodzaju nijakiego, lecz w J. 16:13 autor dzieła pogwałca zasady gramatyki greckiej używając w stosunku do Ducha Świętego zaimka męskoosobowego &ndash; ekeinos &ndash; &bdquo;on&rdquo;, a nie &bdquo;to&rdquo;, czy &bdquo;ono&rdquo;. W J. 16:13 Jezus określił Ducha Św. &ndash; ON DUCH (gr. ekeinos to pneuma). Czyżby apostoł Jan aż tak nie znał gramatyki, czy też może chciał uwypuklić fakt osobowości Ducha Świętego stosując do Niego zaimek męskoosobowy?&rdquo;<a href="https://thaleia.pl/unitarianizm/ekeinos/#sdfootnote6sym">6</a></p>
</blockquote>
<p></p>
<p>Jak widać więc, autor twierdzi, iż pomimo rodzaju nijakiego przypisanego greckiej formie wyrażenia &bdquo;Duch Święty&rdquo; (<em>to pneuma hagion</em>), apostoł Jan we wspomnianym wyżej wersecie odnosi do Ducha zaimek wskazujący rodzaju męskiego &ndash;<span>&nbsp;</span><em>ekeinos</em>. Jednak, jak wykazano wyżej, użycie takiego zaimka nie świadczy żadną miarą o osobowości desygnatu, do kt&oacute;rego on się odnosi. Druga teza Jarosława Zabiełły porusza jednak dodatkowy aspekt całej sprawy &ndash; według niego Jan złamał zasady greckiej gramatyki, ponieważ wyrażenie &bdquo;Duch Prawdy&rdquo; (<strong><span>&tau;ὸ &pi;&nu;&epsilon;ῦ&mu;&alpha; &tau;ῆ&sigmaf; ἀ&lambda;&eta;&theta;&epsilon;ί&alpha;&sigmaf;</span></strong><span>&nbsp;</span><em><span>to pneuma tes aletheias</span></em><span>)</span><span>&nbsp;</span>jest rodzaju nijakiego, stojący zaś przed nim zaimek wskazujący<span>&nbsp;</span><em>ekeinos<span>&nbsp;</span></em>&ndash; rodzaju męskiego. Aby Czytelnik lepiej zrozumiał na czym polega argument Jarosława Zabiełły, wstawiam poniżej fragment z J 16:7-13 w tłumaczeniu Uwsp&oacute;łcześnionej Biblii Gdańskiej, zmieniając jednak roboczo termin &bdquo;Duch Prawdy&rdquo; na &bdquo;Tchnienie Prawdy&rdquo;, ponieważ ten pierwszy w grece jest rodzaju męskiego i sprawia, że cała argumentacja nie jest zbyt jasna, natomiast ten drugi występuje w rodzaju nijakim, takim samym jak jego grecki pierwowz&oacute;r.</p>
<blockquote>
<p>J 16:7-13<br /><span>7. Lecz ja m&oacute;wię wam prawdę: Pożyteczniej jest dla was, abym odszedł. Jeśli bowiem nie odejdę, Pocieszyciel<a href="https://thaleia.pl/unitarianizm/ekeinos/#sdfootnote7sym">7</a>&nbsp;do was nie przyjdzie, a jeśli odejdę, poślę go do was.<br /></span>8. A gdy on przyjdzie, będzie przekonywał świat o grzechu, o sprawiedliwości i o sądzie.<br />9. O grzechu, m&oacute;wię, bo nie uwierzyli we mnie.<br />10. O sprawiedliwości, bo idę do mego Ojca i już więcej mnie nie zobaczycie.<br />11. A o sądzie, bo władca tego świata już jest osądzony.<br />12. Mam wam jeszcze wiele do powiedzenia, ale teraz nie możecie tego znieść.<br /><span>13. Lecz gdy przyjdzie on,<a href="https://thaleia.pl/unitarianizm/ekeinos/#sdfootnote8sym">8</a>&nbsp;Tchnienie prawdy,<a href="https://thaleia.pl/unitarianizm/ekeinos/#sdfootnote9sym">9</a>&nbsp;wprowadzi was we wszelką prawdę. Nie będzie bowiem m&oacute;wił sam od siebie, ale będzie m&oacute;wił to, co usłyszy, i oznajmi wam przyszłe rzeczy.</span></p>
</blockquote>
<p></p>
<p>Czy więc faktycznie mamy tu do czynienia ze złamaniem reguł gramatyki greckiej? Wydaje się to być niemożliwe.<span>&nbsp;</span><em>Ekeinos<span>&nbsp;</span></em>nie odnosi się bowiem bezpośrednio do Ducha (Tchnienia) Prawdy, lecz do Parakletosa, wymienionego w wersecie 7. Przyznaje to zresztą cytowany już Remigiusz Popowski w swoim<span>&nbsp;</span><em>Wielkim słowniku grecko&ndash;polskim Nowego Testamentu</em>, w kt&oacute;rym pod hasłem<span>&nbsp;</span><em>ekeinos<span>&nbsp;</span></em>czytamy między innymi:</p>
<blockquote>
<p>&ldquo;<em>ekeinos<span>&nbsp;</span></em>&ndash; &oacute;w, tamten. 1. Samodzielnie, a. Dla oznaczenia jakiejś odległej osoby lub rzeczy&hellip; b. Dla oznaczenia osoby lub rzeczy bezpośrednio przedtem wymienionej&hellip;&rdquo;<span>&nbsp;</span><a href="https://thaleia.pl/unitarianizm/ekeinos/#sdfootnote10sym">10</a></p>
</blockquote>
<p></p>
<p>Do kategorii 1.b zostają zaliczone między innymi cytowane teksty z&nbsp;Ewangelii Jana 16:8, 13, 14 zawierające słowo<span>&nbsp;</span><em>ekeinos<span>&nbsp;</span></em>i odnoszące się, jak wspomniano wcześniej, nie tyle do wyrazu &bdquo;Duch&rdquo;, ile do słowa &bdquo;Pocieszyciel&rdquo;. Ponieważ ten ostatni jest rodzaju męskiego (<em>ho parakletos</em>), wobec tego zaimek wskazujący przybiera dokładnie taki właśnie rodzaj. Wyrażenie &bdquo;Duch Prawdy&rdquo; należy zaś traktować jako wtrącenie rządzące się własnymi zasadami gramatycznymi i z tego powodu poprzedzone odpowiadającym mu rodzajnikiem to. Dokładnie tego samego zdania jest znany trynitarny gramatyk Daniel Wallace, gdy omawia pokrewny fragment z Jana 15:26 tłumacząc właściwie<span>&nbsp;</span><em>ekeinos<span>&nbsp;</span></em>jako<span>&nbsp;</span><em>that one</em>. Oto jego słowa, kt&oacute;re potraktujmy jako podsumowanie tego tematu:</p>
<blockquote>
<p>Użyte w tym miejscu słowo<span>&nbsp;</span><em><span>e&kappa;&epsilon;inos</span></em>często bywa traktowane przez badaczy Nowego Testamentu jako potwierdzenie osobowości Ducha. Takie podejście jest oparte na założeniu, że odniesieniem do<span>&nbsp;</span><em><span>ekeinos</span></em>jest<span>&nbsp;</span><em>pneuma</em>: &lsquo;zaimek rodzaju męskiego<span>&nbsp;</span><em><span>ekeinos</span></em>jest użyty w Jana 14:26 i 16:13-14 w odniesieniu do słowa<span>&nbsp;</span><em>pneuma</em><span>występującego w rodzaju nijakim, w&nbsp;</span>celu podkreślenia osobowości Świętego Ducha&rsquo;.<a href="https://thaleia.pl/unitarianizm/ekeinos/#sdfootnote11sym">11</a><span>&nbsp;</span>Jednakże jest to pogląd błędny. We wszystkich powyższych wypowiedziach Jana,<span>&nbsp;</span><em><span>pneuma</span></em><span>&nbsp;stoi w apozycji do rzeczownika rodzaju męskiego. Rodzaj&nbsp;</span><em><span>ekeinos&nbsp;</span></em>nie ma więc nic do czynienia z rodzajem nijakim słowa<span>&nbsp;</span><em><span>pneuma</span></em>. Tym, co poprzedza<span>&nbsp;</span><em><span>ekeinos</span></em>, jest w każdym przypadku słowo<span>&nbsp;</span><em><span>parakletos</span></em>, a nie<span>&nbsp;</span><em>pneuma</em><span>.&nbsp;</span><span>[</span>&hellip;] Zaimek<span>&nbsp;</span><em><span>ekeinos</span></em><span>&nbsp;</span><span>dotyczy&nbsp;</span>wersetu 7, w kt&oacute;rym wymieniony jest<span>&nbsp;</span><em><span>parakletos</span></em>. W związku z tym, że<span>&nbsp;</span><em><span>parakletos</span></em>jest rodzaju męskiego, więc zaimek też jest w tym samym rodzaju. I jeśli ktoś chciałby twierdzić, iż w owym fragmencie jest zawarty pogląd o osobowości Ducha, to takie przekonanie musiałoby być oparte na opisie natury Pocieszyciela i na tym, co jest o tym powiedziane, nie zaś na domniemanych niuansach gramatycznych. W rzeczywistości, trudno byłoby znaleźć jakikolwiek tekst, w kt&oacute;rym słowo<span>&nbsp;</span><span>pneuma</span><span>&nbsp;</span>jest gramatycznie związane z rodzajem męskim.&rdquo;<a href="https://thaleia.pl/unitarianizm/ekeinos/#sdfootnote12sym">12</a></p>
</blockquote>
<h3>Przypisy</h3>
<div>
<p><a href="https://thaleia.pl/unitarianizm/ekeinos/#sdfootnote1anc">1</a><span>&nbsp;</span>B. Milne,<span>&nbsp;</span><em>Poznaj prawdę. Kompendium teologii chrześcijańskiej</em>, str. 157.</p>
</div>
<div>
<p><a href="https://thaleia.pl/unitarianizm/ekeinos/#sdfootnote2anc">2</a><span>&nbsp;</span>ASV, ESV, ISV, KJV, NIV, RV, Rotherham, WEB.</p>
</div>
<div>
<p><a href="https://thaleia.pl/unitarianizm/ekeinos/#sdfootnote3anc">3</a><span>&nbsp;</span>HCSB, YLT, Weymouth.</p>
</div>
<div>
<p><a href="https://thaleia.pl/unitarianizm/ekeinos/#sdfootnote4anc">4</a><span>&nbsp;</span>Zob. R. Popowski,<span>&nbsp;</span><em>Wielki słownik grecko-polski Nowego Testamentu</em>, str. 182.</p>
</div>
<div>
<p><a href="https://thaleia.pl/unitarianizm/ekeinos/#sdfootnote5anc">5</a><span>&nbsp;</span>Zob. przypis do J 16:13 w New English Translation. Pomimo tego, że przekład tłumaczy<span>&nbsp;</span><em>ekeinos<span>&nbsp;</span></em>jako<span>&nbsp;</span><em>he</em>, to jednak w przypisie przyznaje, że jego greckie znaczenie to<span>&nbsp;</span><em>that one</em>.</p>
</div>
<div>
<p><a href="https://thaleia.pl/unitarianizm/ekeinos/#sdfootnote6anc">6</a>J. Zabiełło,<span>&nbsp;</span><em>Osobowość i Boskość Ducha Świętego</em>, [online], https://watchtower.org.pl/jz-duch.php, [dostęp: 1 sierpnia 2018].</p>
</div>
<div>
<p><a href="https://thaleia.pl/unitarianizm/ekeinos/#sdfootnote7anc">7</a><span>&nbsp;</span>W grece:<span>&nbsp;</span><strong><span>ὁ &pi;&alpha;&rho;ά&kappa;&lambda;&eta;&tau;&omicron;&sigmaf;</span></strong><span>,&nbsp;<em>ho p</em></span><span><em>arakletos</em>&nbsp;&ndash;&nbsp;</span><span>rodzaj męski</span><span>.</span></p>
</div>
<div>
<p><a href="https://thaleia.pl/unitarianizm/ekeinos/#sdfootnote8anc">8</a><span>&nbsp;</span>W grece:<span>&nbsp;</span><strong><span>ἐ&kappa;&epsilon;ῖ&nu;&omicron;&sigmaf;</span></strong><em><span>&nbsp;ekeinos</span></em><span>&nbsp;&ndash; rodzaj męski.</span></p>
</div>
<div>
<p><a href="https://thaleia.pl/unitarianizm/ekeinos/#sdfootnote9anc">9</a><span>&nbsp;</span>W grece:<span>&nbsp;</span><strong><span>&tau;ὸ &pi;&nu;&epsilon;ῦ&mu;&alpha; &tau;ῆ&sigmaf; ἀ&lambda;&eta;&theta;&epsilon;ί&alpha;&sigmaf;</span></strong><span>&nbsp;</span><em><span>to pneuma tes aletheias</span></em><span>&nbsp;&ndash; rodzaj nijaki.</span></p>
</div>
<div>
<p><a href="https://thaleia.pl/unitarianizm/ekeinos/#sdfootnote10anc">10</a><span>&nbsp;</span>R. Popowski,<em><span>&nbsp;</span>Wielki słownik grecko-polski Nowego Testamentu</em>, str. 182.</p>
</div>
<div>
<p><a href="https://thaleia.pl/unitarianizm/ekeinos/#sdfootnote11anc">11</a><span>&nbsp;</span>R. Young, Intermediate New Testament Greek, str. 78; cyt. za: D.B. Wallace, Greek Grammar Beyond the Basics, str. 331.</p>
</div>
<div>
<p><a href="https://thaleia.pl/unitarianizm/ekeinos/#sdfootnote12anc">12</a><span>&nbsp;</span>D.B. Wallace,<span>&nbsp;</span><em>Greek Grammar Beyond the Basics</em>, str. 331, 332 (tłum. własne).</p>
</div>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/90.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/unitarianizm/ekeinos" style="text-decoration: none;">https://thaleia.pl/unitarianizm/ekeinos</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898099&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">345df726c7</p>
</div>
</body>
