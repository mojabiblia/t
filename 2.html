<html lang="pl-PL">
<head>
<meta charset="UTF-8" />
<title>O badaniu Pism</title>

<meta name="description" content="O badaniu Pism / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://thaleia.pl/biblia/o-badaniu-pism" />
<meta property="og:locale" content="pl_PL" />
<meta property="og:type" content="website" />
<meta property="og:title" content="O badaniu Pism" />
<meta property="og:description" content="O badaniu Pism / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>



<h1 class="entry-title">O badaniu Pism</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/biblia/o-badaniu-pism/">7 sierpnia, 2018</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<blockquote>
<p>J 5:39 BW<br />39. Badacie Pisma, bo sądzicie, że macie w nich żywot wieczny; a one składają świadectwo o mnie;</p>
</blockquote>
<h2>Co było problemem Żyd&oacute;w?</h2>
<p align="justify">&nbsp;Niekt&oacute;rzy, nawet w kazaniach, cytują ten fragment w takim kontekście, jakby Pan Jezus krytykował&nbsp;sam fakt&nbsp;badania Pism. Sugeruje się, że badanie Pism jest czynnością nieistotną, ba, nawet szkodliwą, bo tak naprawdę jedyną wartość ma poznanie Pana Jezusa, rozumiane często jako coś bardziej mistycznego niż rozumowego. W ten spos&oacute;b, w jakiejś dziwacznej wręcz argumentacji, przeciwstawia się badanie Pism poznaniu Pana Jezusa, tak jakby z definicji ci, kt&oacute;rzy Pisma badają, poznać Go nie mogli. Ludzie słuchający takich wypowiedzi i nieugruntowani w Słowie, dość często ulegają w&oacute;wczas bardzo silnemu przekonaniu, że nie powinni się bawić w żadne głębsze &bdquo;wchodzenie&rdquo; w Pisma, bo jest to przypadłość nie tyle nawet mało ważna, lecz o zgrozo, jak wspomniałem wyżej &ndash; szalenie niebezpieczna. Powstaje jednak pytanie, czy Panu Jezusowi na pewno chodziło właśnie o to, co się w powyższym rozumowaniu sugeruje? Czy naprawdę zniechęcał On Żyd&oacute;w do badania Pism?</p>
<p align="justify">&nbsp;&nbsp; Wydaje się, że takie stawianie sprawy jest zupełnym przekręceniem całego przesłania Słowa. W samej Biblii mamy bowiem wielokrotnie przedstawione zachęty do jej czytania oraz badania (głębszej analizy). Oto kilka spośr&oacute;d wielu z takich wypowiedzi:</p>
<blockquote>
<p>Iz 34:16 BW<br />16. Badajcie Pismo Pana i czytajcie: Żadnej z tych rzeczy nie brak, żadna z nich nie pozostanie bez drugiej, gdyż usta Pana to nakazły i jego Duch je zgromadził.</p>
</blockquote>
<blockquote>
<p>Joz 1:8 BW<br />8. Niechaj nie oddala się księga tego zakonu od twoich ust, ale rozmyślaj o niej we dnie i w nocy, aby ściśle czynić wszystko, co w niej jest napisane, bo wtedy poszczęści się twojej drodze i wtedy będzie ci się powodziło.</p>
</blockquote>
<blockquote>
<p>2Tm. 3:15-17 BW<br />15. I ponieważ od dzieciństwa znasz Pisma święte, kt&oacute;re cię mogą obdarzyć mądrością ku zbawieniu przez wiarę w Jezusa Chrystusa.<br />16. Całe Pismo przez Boga jest natchnione i pożyteczne do nauki, do wykrywania błęd&oacute;w, do poprawy, do wychowywania w sprawiedliwości,<br />17. Aby człowiek Boży był doskonały, do wszelkiego dobrego dzieła przygotowany.</p>
</blockquote>
<p align="justify">&nbsp;&nbsp;&nbsp; W innym miejscu powyższego listu, apostoł Paweł napomina swego umiłowanego ucznia, Tymoteusza, następującymi słowami:</p>
<blockquote>
<p>2 Tym. 2:15 BW<br />15. Staraj się usilnie o to, abyś m&oacute;gł stanąć przed Bogiem jako wypr&oacute;bowany i nienaganny pracownik, kt&oacute;ry wykłada należycie słowo prawdy.</p>
</blockquote>
<p>W przekładzie Biblii Gdańskiej ujęte jest to nieco inaczej:</p>
<blockquote>
<p>2 Tym. 2:15 BG<br />15. Staraj się, abyś się doświadczonym stawił Bogu robotnikiem, kt&oacute;ry by się nie zawstydził i kt&oacute;ry by dobrze rozbierał słowo prawdy.</p>
</blockquote>
<p align="justify">&nbsp;&nbsp; I wydaje się, że ta druga czyni to w spos&oacute;b bardziej zgodny z oryginałem. W interlinearnym przekładzie Vocatio czytamy bowiem jak następuje:</p>
<blockquote>
<p>2 Tym. 2:15 Vocatio<br />Wykaż gorliwość by siebie samego wypr&oacute;bowanym postawić przy Bogu, pracownikiem nie zasługującym na zawstydzenie, prosto krojącym słowo prawdy</p>
</blockquote>
<p align="justify">&nbsp;&nbsp; Tak więc, nauczyciel to ktoś, kto między innymi &bdquo;prosto kroi&rdquo;, &bdquo;dobrze rozbiera&rdquo; Słowo Prawdy. Innymi słowy, ponieważ Prawda na jakiś temat jest najczęściej rozproszona w r&oacute;żnych miejscach Biblii, nauczyciel powinien potrafić zebrać ją z tych r&oacute;żnych miejsc i wyłożyć słuchaczom zgodnie z Bożym zamiarem. Oczywiście, w związku z naszą niedoskonałością bywa, że są z tym mniejsze bądź większe problemy, jednak nauczyciel, kt&oacute;ry już na starcie deprecjonuje głębszą analizę i badanie Słowa, sam z definicji dyskwalifikuje się do takiej służby.</p>
<p align="justify">&nbsp;&nbsp; Czy zatem w świetle tych fragment&oacute;w faktycznie Panu Jezusowi chodziło o to, by zniechęcić ludzi wierzących do badania Pism? Czytając je raczej trudno dojść do takiego wniosku. Zatem jak należy rozumieć wypowiedź zawartą w Jana 5:39? Wydaje się, że dość prosto. Ot&oacute;ż problemem Żyd&oacute;w nie było to, że badali Pisma, bowiem sam B&oacute;g zachęca, by to czynić. Problemem Żyd&oacute;w (a raczej ich nauczycieli) było to, że czynili to w spos&oacute;b niewłaściwy i dlatego wyciągali z tego badania błędne wnioski. Nauczycie Izraela krytykowani są w NT gł&oacute;wnie za dwie rzeczy: za swą hipokryzję oraz za to, że autorytety ludzkie postawione są ponad Pismo, i w ten spos&oacute;b tworzone własne tradycje ludzkie stają się autorytetem nadrzędnym w stosunku do Słowa. To za to, a nie za sam fakt czytania i badania Słowa, byli krytykowani uczeni w Piśmie czy też faryzeusze.</p>
<h2>Pismo to nie teologia &ndash; to znajomość Jezusa!</h2>
<p align="justify">&nbsp;&nbsp; Jeśli jesteś chrześcijaninem to zapewne zdarzało Ci się słyszeć tego rodzaju stwierdzenia. Oczywiście jest prawdą, że człowiek wierzący może popaść w pułapkę nadmiernego intelektualizmu i rozwiązywania zupełnie teoretycznych, nie mających wpływu na ludzkie życie problem&oacute;w. Jednakże wśr&oacute;d odrodzonych chrześcijan są to przypadki całkowicie skrajne. Najczęściej bowiem hasłem zawartym w powyższym podtytule &bdquo;rzuca się&rdquo; w każdą osobę, kt&oacute;ra nie wychodzi z założenia, że można sobie w radosnej swawoli wierzyć i robić wszystko to co się chce, zasłaniając się przy tym tezą, że &ldquo;prawda jest w Jezusie&rdquo; i w związku z tym liczy się tylko ta prawda, że &ldquo;prawda jest w Jezusie&rdquo;, a co ponadto, jest zupełnie zbędną teologią. Problem w tym, że teologia, rozumiana jako wiedza o Bogu, o Jego charakterze, planach, przymierzach itp., jak najbardziej występuje w całej Biblii i wcale nie jest w niej traktowana po macoszemu. Wystarczy choćby przeczytać cały list do Galacjan by stwierdzić, że apostoł Paweł ostrzega o &bdquo;odłączeniu się od Chrystusa&rdquo; nie tych, kt&oacute;rzy popadli w grzechy moralne, lecz tych, kt&oacute;rzy twierdzili, iż opr&oacute;cz wiary w Chrystusa należy jeszcze przestrzegać Zakonu Mojżeszowego &ndash; a zatem w błędy teologiczne.</p>
<blockquote>
<p>Ga 5:1-4 BW<br />1. Chrystus wyzwolił nas, abyśmy w tej wolności żyli. St&oacute;jcie więc niezachwianie i nie poddawajcie się znowu pod jarzmo niewoli.<br />2. Oto ja, Paweł, powiadam wam: Jeśli się dacie obrzezać, Chrystus wam nic nie pomoże.<br />3. A oświadczam raz jeszcze każdemu człowiekowi, kt&oacute;ry daje się obrzezać, że powinien cały zakon wypełnić.<br />4. Odłączyliście się od Chrystusa wy, kt&oacute;rzy w zakonie szukacie usprawiedliwienia; wypadliście z łaski. (BW)</p>
</blockquote>
<p align="justify">&nbsp;&nbsp; Apostoł nie wahał się powiedzieć o ludziach, kt&oacute;rzy tego nauczali: &bdquo;Jeśli wam ktoś zwiastuje ewangelię odmienną od tej, kt&oacute;rą przyjęliście, niech będzie przeklęty&rdquo; &ndash; Gal. 1:8. I, powt&oacute;rzę, nie chodziło tutaj o problemy moralne występujące w zborach Galacji &ndash; rzecz dotyczyła typowo doktrynalnych spraw. Prawie cały list do Galacjan poświęcony jest temu właśnie problemowi.</p>
<blockquote>
<p>2Tm 2:17-18 BW<br />17. A nauka ich szerzyć się będzie jak zgorzel; do nich należy Hymeneusz i Filetos,<br />18. Kt&oacute;rzy z drogi prawdy zboczyli, powiadając, że zmartwychwstanie już się dokonało, przez co podważają wiarę niekt&oacute;rych. (BW)</p>
</blockquote>
<p align="justify">&nbsp;&nbsp; To kolejny werset z gatunku tych, kt&oacute;re podkreślają wagę teologii w nauczaniu apostoła Pawła. Hymeneusz i Filetos nie byli grzesznikami &bdquo;moralnymi&rdquo; (przynajmniej Pismo o tym milczy). Ich problemem było fałszywe nauczanie, typowo teologiczne. I wcale nie są to wyjątkowe sytuacje w NT. Warto przeczytać uważnie listy apostoła Pawła, by samemu zobaczyć jaką rolę przypisywał teologii. Dlaczego to było dla niego ważne? Paweł zdawał sobie sprawę z tego, że nowy, odrodzony człowiek może rozwijać się jedynie dzięki Prawdzie. Bez względu na to, czy dotyczy ona warstwy moralnej, czy też doktrynalnej. Prawda pozostaje prawdą a nieprawda jest zawsze nieprawdą, niezależnie od tego, czy dotyczy doktryny, czy praktyki. Prawda zawsze ma swoje konsekwencje, tak jak nieprawda też ma swoje konsekwencje. Teologia rozumiana jako wiedza o Bogu, Jego charakterze i planach naucza nas prawdy o Nim samym. Bez tej prawdy niemożliwy jest nasz pełny rozw&oacute;j, a czasami bez niekt&oacute;rych prawd niemożliwe jest nasze zbawienie (&bdquo;odłączyliście się od Chrystusa&rdquo;, &ldquo;wypadliście z łaski&hellip;&rdquo;). Dla Pawła teologia to nie tylko teoria, to faktyczna wiedza o Bogu i o tym, czego pragnie On dla człowieka, oraz jej wpływ na życie i duchowość owego człowieka. Tą wiedzę otrzymuje się przede wszystkim z Pisma, tą płytszą &ndash; z czytania, tą głębszą &ndash; z badania. I nie ma możliwości obejścia tych dr&oacute;g dookoła. Człowiek, kt&oacute;ry będzie unikał czytania &ndash; uschnie, ten zaś, kt&oacute;ry będzie unikał badania, będzie narażony na najprzer&oacute;żniejsze zwiedzenia, kt&oacute;re hasają sobie po obecnym chrześcijańskim świecie niemal zupełnie bezkarnie. Będzie wobec nich niemal całkowicie bezbronny.</p>
<h2>Badacie czy badajcie?</h2>
<p align="justify">&nbsp;&nbsp;&nbsp; Jest jeszcze jedna ważna kwestia związana z tym fragmentem. Ot&oacute;ż niekt&oacute;re przekłady oddają go nieco inaczej niż cytowana na początku Biblia Warszawska. Sp&oacute;jrzmy jak czyni to Uwsp&oacute;łcześniona Biblia Gdańska:</p>
<blockquote>
<p>J 5:39 UBG<br />39. Badajcie Pisma; sądzicie bowiem, że w nich macie życie wieczne, a one dają świadectwo o mnie.</p>
</blockquote>
<p align="justify">&nbsp;&nbsp; Greckie słowo&nbsp;eraunao&nbsp;oznaczające &bdquo;badać&rdquo; występuje tu w formie&nbsp;eraunate&nbsp;i może przyjmować znaczenie &bdquo;badacie&rdquo; (tryb oznajmujący) jak r&oacute;wnież &bdquo;badajcie&rdquo; (tryb rozkazujący). W grece obie formy są takie same, stąd część przekład&oacute;w oddaje ten fragment tak jak Biblia Warszawska a część tak jak Uwsp&oacute;łcześniona Biblia Gdańska. Jeśli tłumacze tej ostatniej mają rację, to fragment ten jest wręcz nakazem skierowanym przez Pana Jezusa do Żyd&oacute;w, by badali Pisma. Mając bowiem przekonanie, że Pisma prowadzą człowieka do wiecznego życia (swoją drogą całkiem słuszne przekonanie), powinni znaleźć tam świadectwa o Panu Jezusie. Taka wykładnia byłaby w doskonałej zgodności ze słowami apostoła Pawła:</p>
<blockquote>
<p>2 Tym. 3:15-17 (BW)<br />15. I ponieważ od dzieciństwa znasz Pisma święte, kt&oacute;re cię mogą obdarzyć mądrością ku zbawieniu przez wiarę w Jezusa Chrystusa.<br />16. Całe Pismo przez Boga jest natchnione i pożyteczne do nauki, do wykrywania błęd&oacute;w, do poprawy, do wychowywania w sprawiedliwości,</p>
</blockquote>
<p align="justify">&nbsp;&nbsp; Ze sł&oacute;w tych wynika, że Pisma mogą obdarzyć człowieka mądrością ku zbawieniu, pod warunkiem, iż człowiek &oacute;w uwierzy w Jezusa. Warto zauważyć wsp&oacute;łdziałanie ze sobą dw&oacute;ch czynnik&oacute;w: wiary w Pana Jezusa i znajomości Pism. Pan Jezus nigdy i nigdzie nie przedstawiał w negatywnym świetle badania i czytania Pism. Nigdy i nigdzie nie przeciwstawiał samego siebie badaniu Pism. Co najwyżej, był przeciwnikiem&nbsp;złego&nbsp;badania Pism, a nie badania samego w sobie. Skoro bowiem Pisma &ldquo;świadczą o nim&rdquo;, to raczej naturalne jest, że mamy je badać. Z drugiego tłumaczenia (do kt&oacute;rego się przychylam) wynika to bardziej dobitnie, ale i pierwsza translacja, w całym kontekście Biblii jest bardzo dobrze zrozumiała.</p>
<p align="justify">&nbsp; Jeśli jest ono prawdziwe, to wynika z niego tylko to, że Żydzi do badania Pism podchodzili w spos&oacute;b niewłaściwy. Nie wynika zaś w żaden spos&oacute;b jakakolwiek dezaprobata dla głębszych rozważań Pisma jako takich. Osoby, kt&oacute;re cytują ten fragment, powinny być świadome tego, że jeśli czynią to w spos&oacute;b nierzetelny, mogą być rozumiane jako te, kt&oacute;re zniechęcają wierzących do głębokiej i rzetelnej analizy Pisma. A odpowiedzialność za taką postawę jest kolosalna &ndash; zwłaszcza nauczycieli Bożego Słowa.</p>
<blockquote>
<p>2Tm 2:15 (Vocatio)<br />Wykaż gorliwość by siebie samego wypr&oacute;bowanym postawić przy Bogu, pracownikiem nie zasługującym na zawstydzenie, prosto krojącym słowo prawdy</p>
</blockquote>
  
</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/5.html" style="text-decoration:none;"> Następny artykuł ↠ </a></br></p>
</br>

</br>
<hr />
<p><em>kopia strony: <a href="https://thaleia.pl/biblia/o-badaniu-pism" style="text-decoration: none;">https://thaleia.pl/biblia/o-badaniu-pism</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898003&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">1914bc38ba</p>
</div>
</body>
