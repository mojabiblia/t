<html lang="pl-PL">
<head>
<meta charset="UTF-8" />
<title>Początki Mesjasza</title>

<meta name="description" content="Początki Mesjasza / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://mojabiblia.github.io/t/80.html" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Początki Mesjasza" />
<meta property="og:description" content="Początki Mesjasza / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

<h1 class="entry-title">Początki Mesjasza</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/unitarianizm/poczatki-mesjasza/">2 stycznia, 2019</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<blockquote>
<p>Mi 5:1 (BT)<br />1. A ty, Betlejem Efrata, najmniejsze jesteś wśr&oacute;d plemion judzkich! Z&nbsp;ciebie mi wyjdzie Ten, kt&oacute;ry będzie władał w Izraelu, a pochodzenie Jego od początku, od dni wieczności.&rdquo;<a href="https://thaleia.pl/unitarianizm/poczatki-mesjasza/#sdfootnote1sym">1</a></p>
</blockquote>
<p></p>
<p>Powyższy fragment jest bardzo podobny w swej naturze do rozważanego już Iz 9:5. Trynitarianie interpretują go zazwyczaj w duchu nauczania o absolutnej wieczności Bożego Syna. MacDonald opatruje go następującym komentarzem:</p>
<blockquote>
<p>&bdquo;Werset pierwszy rozdziału piątego zapowiada narodziny Tego, kt&oacute;ry ma być<span>&nbsp;</span><strong>władcą Izraela</strong>, kt&oacute;rego<span>&nbsp;</span><strong>początki są od prawieku, od dni zamierzchłych</strong>. Słowa te wskazują na wieczność, a co za tym idzie, boskość Mesjasza.&rdquo;<a href="https://thaleia.pl/unitarianizm/poczatki-mesjasza/#sdfootnote2sym">2</a></p>
</blockquote>
<p></p>
<p>Zwr&oacute;ćmy jednak uwagę na to, że ze sł&oacute;w &bdquo;początki od prawieku&rdquo;, czy też &bdquo;od dni zamierzchłych&rdquo; nie wynika w spos&oacute;b oczywisty wieczność Chrystusa. Mogą one bowiem nieść ze sobą znaczenie długiego okresu czasu, niekoniecznie wieczności. To zamieszanie spowodowane jest zapewne tym, że autorzy polskiego tłumaczenia przytoczonego komentarza korzystają z przekładu Biblii Warszawskiej, podczas gdy autor w oryginalnym wydaniu używał wersji NKJV, kt&oacute;re ostatnią część omawianego wersetu oddaje jako: &bdquo;Whose goings forth&nbsp;are&nbsp;from of old, from everlasting.&rdquo;<a href="https://thaleia.pl/unitarianizm/poczatki-mesjasza/#sdfootnote3sym">3</a><span>&nbsp;</span><span>Te r&oacute;żnice można zaobserwować w wielu innych translacjach i tylko niekt&oacute;re z nich można uznać za takie, kt&oacute;re popierałyby opinię MacDonalda. Przyjrzyjmy się więc, jak wygląda sprawa w języku oryginalnym i potem wydajmy opinię, czy faktycznie w tym wersecie mamy do czynienia z nauczaniem o wiecznym, bez początku, istnieniu Bożego Syna. Poniżej cytuję interesujący nas fragment w wersji&nbsp;</span><span>Biblii Gdańskiej</span><span>, wstawiając dwa oryginalne słowa, kt&oacute;re najczęściej są przedmiotem kontrowersji:</span></p>
<blockquote>
<p>Mi 5:1 (BL)<br /><span>1.&nbsp;</span><span>A ty, Betlejem Efrata, najmniejsze jesteś wśr&oacute;d plemion judzkich! Z ciebie mi wyjdzie Ten, kt&oacute;ry będzie panował w Izraelu, a pochodzenie Jego od początku (</span><strong><span>מִקֶּ֖דֶם</span></strong><span>,&nbsp;</span><em><span>miqqedem</span></em><span>)<a href="https://thaleia.pl/unitarianizm/poczatki-mesjasza/#sdfootnote4sym">4</a></span><span>, od dni wieczności (</span><strong><span>עוֹלָֽם</span></strong><span>,&nbsp;</span><span><em>olam</em>)</span><span>.</span></p>
</blockquote>
<p></p>
<p>Jak można zauważyć, pierwsze słowo oddane w języku polskim jako &ldquo;początek&rdquo; to hebrajski<strong><span>&nbsp;</span><span>קֶדֶם&nbsp;</span></strong><span><em>qedem</em>.&nbsp;</span><span>Ernst Jenni tłumaczy je po prostu jako &bdquo;past times&rdquo;,<a href="https://thaleia.pl/unitarianizm/poczatki-mesjasza/#sdfootnote5sym">5</a>&nbsp;czyli &bdquo;dawne/minione czasy&rdquo;. Podobne zdanie mają autorzy&nbsp;</span><span><em>The Complete Word Study Dictionary: Old Testament</em>&nbsp;&ndash;&nbsp;</span><span>według nich termin ten odnosi się do &bdquo;dawnych czas&oacute;w&rdquo;.<a href="https://thaleia.pl/unitarianizm/poczatki-mesjasza/#sdfootnote6sym">6</a>&nbsp;Analizując występowanie&nbsp;</span><em><span>qedem</span></em><span>&nbsp;w Starym Testamencie, trudno nie odnieść wrażenia, że te opinie są całkiem słuszne. Słowo to samo w sobie nie określa ani wieczności, ani też skończonego, przeszłego okresu czasu. Odnosi się po prostu do dawnych dni, z kt&oacute;rych niekt&oacute;re mogą sięgać wieczności, niekt&oacute;re zaś nie. Poniżej przedstawiam trzy z wielu przypadk&oacute;w tego drugiego zastosowania:</span></p>
<blockquote>
<p>Mi 7:20 (BW)<br /><span>20. Ty okażesz wierność Jakubowi, łaskę Abrahamowi, jak pod przysięgą obiecałeś naszym ojcom za dawnych (</span><em><span>qedem</span></em><span>) dni.</span></p>
<p>Ps 44:2 (BW)<br /><span>2. Boże, na własne uszy słyszeliśmy, Ojcowie nasi opowiadali nam O dziele, kt&oacute;rego dokonałeś za dni ich, W czasach dawnych (</span><em><span>qedem</span></em><span>).</span></p>
<p>Ne 12:46 (BP)<br /><span>46. Już bowiem za dawnych czas&oacute;w (</span><em><span>qedem</span></em><span>), jeszcze za dni Dawida i Asafa, istnieli przełożeni nad śpiewakami i hymnami pochwalnymi i dziękczynnymi ku czci Boga.</span></p>
</blockquote>
<p></p>
<p>Jak wyraźnie widać, we wszystkich przytoczonych wersetach słowo qedem nie przybiera znaczenia wieczności, lecz dawnego, odległego czasu. Wydaje się zatem, że autorytatywne twierdzenie MacDonalda dotyczące rzekomego nauczania Mi 5:1 o nieskończonym trwaniu w przeszłości Bożego Syna, a co za tym idzie &ndash; o absolutnej Jego boskości, nie znajduje potwierdzenia w faktach, przynajmniej jeśli chodzi o pierwsze z rozważanych sł&oacute;w. Trudno bowiem za przekonujący argument uznać samą jedynie możliwość odczytywania<span>&nbsp;</span><em>qedem<span>&nbsp;</span></em>jako &bdquo;wieczność&rdquo;, bez uwzględnienia jego bardziej dokładnej definicji oraz bez rozważenia innych werset&oacute;w zawierających ten wyraz.</p>
<p>Drugim terminem użytym w Mi 5:1, kt&oacute;ry m&oacute;głby popierać twierdzenia MacDonalda jest hebrajski rzeczownik<span>&nbsp;</span><strong>עוֹלָֽם<span>&nbsp;</span></strong><span><em>olam</em>.&nbsp;</span><span>Niestety, podobnie jak w pierwszym przypadku, r&oacute;wnież i w tym mamy do czynienia ze słowem na tyle pojemnym, że możemy &bdquo;zmieścić&rdquo; w nim zar&oacute;wno wieczność jak i długi, ale skończony okres czasu.&nbsp;<em>The&nbsp;</em></span><em><span>Complete Word Study Dictionary</span></em><span>&nbsp;opisuje je następująco:</span></p>
<blockquote>
<p>&bdquo;<span>Rzeczownik rodzaju męskiego oznaczający długi czas. Słowo to zazwyczaj odnosi się do przyszłości, lecz wiele razy wyraża także ideę przyszłości.&rdquo;<a href="https://thaleia.pl/unitarianizm/poczatki-mesjasza/#sdfootnote7sym">7</a></span></p>
</blockquote>
<p></p>
<p>Tak jak w omawianym wcześniej wyrazie<span>&nbsp;</span><em>qedem</em>, r&oacute;wnież w tym przypadku analiza biblijnych tekst&oacute;w, w kt&oacute;rym słowo to występuje, potwierdza wnioski autor&oacute;w tego leksykonu. Poniżej prezentuję trzy przykłady, w kt&oacute;rych<span>&nbsp;</span><em><span>ʽolam</span></em><span>&nbsp;oznacza skończony w swej długości czas:</span></p>
<blockquote>
<p>Joz 24:2 (UBG)<br /><span>2.&nbsp;</span><span>I Jozue powiedział do całego ludu: Tak m&oacute;wi PAN, B&oacute;g Izraela: Po drugiej stronie rzeki mieszkali od dawnych czas&oacute;w (</span><em><span>olam</span></em><span>)</span><span>&nbsp;wasi ojcowie, Terach, ojciec Abrahama i Nachora, i służyli obcym bogom.</span></p>
<p>Iz 63:9 (UBG)<br /><span>9. We wszelkim ich ucisku i on był uciśniony, a Anioł jego oblicza zbawił ich. W swojej miłości i litości on ich odkupił. Troszczył się o nich i nosił ich przez wszystkie dni wiek&oacute;w&nbsp;</span><span>(</span><em><span>olam</span></em><span>).</span></p>
<p>Ml 3:4 (BW)<br /><span>4. I miła będzie Panu ofiara Judy i Jeruzalemu jak za dni dawnych&nbsp;</span><span>(</span><em><span>olam</span></em><span>)</span><span>, jak w latach minionych.</span></p>
</blockquote>
<p align="justify"></p>
<p align="justify">Oczywiście, tak samo jak w przypadku<span>&nbsp;</span><em>qedem</em>,<span>&nbsp;</span><em><span>olam</span><span>&nbsp;</span></em>może dotyczyć wieczności absolutnej, jednakże przede wszystkim termin ten sam w sobie określa długi okres czasu, bez konkretnego uściślania dokładnego jego trwania. Poniżej zacytuję jeszcze jeden, bardzo znamienny fragment Pisma Świętego. Ważny dlatego, że zawiera zar&oacute;wno słowo<span>&nbsp;</span><em>qedem<span>&nbsp;</span></em>jak i<span>&nbsp;</span><span><em>olam</em>&nbsp;&ndash;</span><span>&nbsp;dokładnie tak samo jak w przypadku rozważanego przez nas Mi 5:1. Warto por&oacute;wnać z sobą te dwa teksty i wyciągnąć wnioski, czy naprawdę teza MacDonalda, przytoczona na początku naszych rozważań, ma swe uzasadnienie w biblijnych definicjach omawianych sł&oacute;w.</span></p>
<blockquote>
<p>Mi 5:1 (BL)<br /><span>1.&nbsp;</span><span>A ty, Betlejem Efrata, najmniejsze jesteś wśr&oacute;d plemion judzkich! Z ciebie mi wyjdzie Ten, kt&oacute;ry będzie panował w Izraelu, a pochodzenie Jego od początku (</span><em><span>qedem</span></em><span>)<a href="https://thaleia.pl/unitarianizm/poczatki-mesjasza/#sdfootnote8sym">8</a></span><span>, od dni wieczności (</span><span><em>olam</em>)</span><span>.</span></p>
<p>Pwt 33:15 (UBG)</p>
<p><span>15. I z najlepszych skarb&oacute;w g&oacute;r starożytnych (</span><span><em>qedem</em>)</span><span>&nbsp;, z najlepszych dar&oacute;w odwiecznych pag&oacute;rk&oacute;w (</span><span><em>olam</em>)</span><span>;</span></p>
</blockquote>
<p></p>
<p>Podobieństwo jest uderzające i dowodzi oczywistego faktu &ndash; tak jak z użytych w Pwt 33:15 sł&oacute;w<span>&nbsp;</span><em>qedem<span>&nbsp;</span></em>oraz<span>&nbsp;</span><em>olam<span>&nbsp;</span></em>nie można wyciągnąć bezdyskusyjnego wniosku o wiecznym istnieniu g&oacute;r oraz pag&oacute;rk&oacute;w, tak samo nie można tego uczynić w przypadku tekstu z Mi 5:1 dotyczącego pochodzenia Mesjasza. Gdybyśmy tak uczynili i werset ten podawali jako argument w dyskusji, byłoby to zwyczajnie nieuczciwe i nierzetelne, bazujące jedynie na ewentualnej niewiedzy słuchacza bądź czytelnika. Jest oczywiście faktem, że omawiane słowa mogą dotyczyć absolutnej wieczności, jednak same w sobie oznaczają po prostu długi czas, bez konkretnego określenia co do długości jego trwania. To ostatnie musi być ustalone z kontekstu, bliższego lub dalszego. W przypadku Mi 5:1 nic nie wskazuje na to, by ten kontekst dowodził rozumienia sł&oacute;w<span>&nbsp;</span><em><span>olam</span></em><span>, oraz&nbsp;</span><em><span>qedem</span></em><span>, jako wiecznego istnienia Bożego Syna. Mało tego, jest w tym wersecie jeszcze jedna informacja, kt&oacute;ra może sugerować, że natchnionemu autorowi chodziło raczej o czas mający sw&oacute;j początek w przeszłości. Mam na myśli użyte w nim słowo, kt&oacute;re tłumacze Biblii Lubelskiej oddali jako &bdquo;pochodzenie&rdquo;. Forma leksykalna tego hebrajskiego słowa to&nbsp;</span><strong><span>מוֹצָאָה</span></strong><span>&nbsp;</span><em><span>mocaah</span></em><span>&nbsp;a jego podstawowe znaczenie definiuje się zazwyczaj jako &bdquo;pochodzenie, wyjście&rdquo;,<a href="https://thaleia.pl/unitarianizm/poczatki-mesjasza/#sdfootnote9sym">9</a>&nbsp;kt&oacute;re może wywoływać skojarzenia z zapoczątkowaniem istnienia.<a href="https://thaleia.pl/unitarianizm/poczatki-mesjasza/#sdfootnote10sym">10</a>&nbsp;Gdyby tak faktycznie było, mielibyśmy w omawianym wersecie bardzo piękne nauczanie odnośnie faktycznych początk&oacute;w Mesjasza, kt&oacute;re miały miejsce na długo przed Jego narodzinami. Trudno oczywiście dogmatycznie stwierdzić, że to było intencją Autora Biblii, jednak podsumowując analizę omawianego przez nas tematu, z całą pewnością można orzec, że trynitarne traktowanie Mi 5:1 jako dowodu na wieczność istnienia Bożego Syna, nie znajduje swego potwierdzenia zar&oacute;wno w tekście, jak i słownikowych definicjach omawianych termin&oacute;w.</span></p>
<h3>Przypisy</h3>
<div>
<p><a href="https://thaleia.pl/unitarianizm/poczatki-mesjasza/#sdfootnote1anc">1</a><span>&nbsp;</span>W niekt&oacute;rych przekładach tekst ten jest numerowany jako werset drugi piątego rozdziału.</p>
</div>
<div>
<p><a href="https://thaleia.pl/unitarianizm/poczatki-mesjasza/#sdfootnote2anc">2</a><span>&nbsp;</span>W. MacDonald,<span>&nbsp;</span><em>Komentarz biblijny do Nowego Testamentu</em>, str. 781.</p>
</div>
<div>
<p><a href="https://thaleia.pl/unitarianizm/poczatki-mesjasza/#sdfootnote3anc">3</a><span>&nbsp;</span>&bdquo;Kt&oacute;rego wyjścia są z dawna, od wieczności&rdquo;</p>
</div>
<div>
<p><a href="https://thaleia.pl/unitarianizm/poczatki-mesjasza/#sdfootnote4anc">4</a><span>&nbsp;</span>Słowo<strong><span>&nbsp;</span><span>מִקֶּ֖דֶם</span><span>&nbsp;</span></strong><span><em>miqqedem</em>&nbsp;</span><span>jest złożeniem przyimka&nbsp;</span><strong><span>מִן</span></strong><span>,&nbsp;</span><em><span>min</span></em><span>&nbsp;oraz rzeczownika&nbsp;</span><strong><span>קֶדֶם</span></strong><span>,</span><span>&nbsp;</span><span><em>qedem</em>.</span></p>
</div>
<div>
<p><a href="https://thaleia.pl/unitarianizm/poczatki-mesjasza/#sdfootnote5anc">5</a><span>&nbsp;</span><span>E. Jenni, C. Westermann,&nbsp;</span><em><span>Theological Lexicon of the Old Testament</span></em><span>, str. 1102. Znaczeniem tego słowa jest jeszcze &bdquo;wsch&oacute;d&rdquo;, jednak pominąłem je ze względu na brak związku z naszym tematem.</span></p>
</div>
<div>
<p><a href="https://thaleia.pl/unitarianizm/poczatki-mesjasza/#sdfootnote6anc">6</a><span>&nbsp;</span>&bdquo;&hellip;former times, times of old&rdquo;. Zob. W. Baker, E. Carpenter,<span>&nbsp;</span><span><em>The Complete Word Study Dictionary: Old Testament</em>,&nbsp;</span><span>str. 978.</span></p>
</div>
<div>
<p><a href="https://thaleia.pl/unitarianizm/poczatki-mesjasza/#sdfootnote7anc">7</a><span>&nbsp;</span>Tamże<span>,&nbsp;</span><span>str. 813, 814.</span></p>
</div>
<div>
<p><a href="https://thaleia.pl/unitarianizm/poczatki-mesjasza/#sdfootnote8anc">8</a><span>&nbsp;</span>Podaję formę leksykalną<span>&nbsp;</span><span>użytego tu rzeczownika.</span></p>
</div>
<div>
<p><a href="https://thaleia.pl/unitarianizm/poczatki-mesjasza/#sdfootnote9anc">9</a><span>&nbsp;</span>Zob. J.R.<span>&nbsp;</span><span>Kohlenberger, W.D. Mounce,</span><em><span>&nbsp;Concise Hebrew-Aramaic Dictionary of the Old Testament</span></em><span>, par 9300</span><span>.</span></p>
</div>
<div>
<p><a href="https://thaleia.pl/unitarianizm/poczatki-mesjasza/#sdfootnote10anc">10</a><span>&nbsp;</span>W tym przypadku może chodzić zar&oacute;wno o preegzystencję idei, jak i preegzystencję osoby.</p>
</div>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/81.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/unitarianizm/poczatki-mesjasza" style="text-decoration: none;">https://thaleia.pl/unitarianizm/poczatki-mesjasza</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898090&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">8e480ab1db</p>
</div>
</body>
