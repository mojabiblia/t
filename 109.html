<html lang="pl-PL">
<head>
<meta charset="UTF-8" />
<title>Złoty ołtarz w Miejscu Najświętszym</title>

<meta name="description" content="Złoty ołtarz w Miejscu Najświętszym / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://mojabiblia.github.io/t/109.html" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Złoty ołtarz w Miejscu Najświętszym" />
<meta property="og:description" content="Złoty ołtarz w Miejscu Najświętszym / Bóg Jezus trójca wiara unitarianizm unitarianie arianie thaleia.pl" />
</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

<h1 class="entry-title">Złoty ołtarz w Miejscu Najświętszym</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/thaleia/zloty-oltarz-w-miejscu-najswietszym/">28 marca, 2021</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<p><span><img src="pics/109.jpg"  alt="4" border="0" width="300" height="196" style="float:left;padding: 10px;"/></span></p>
<p><span></span></p>
<p><span>Większość czytelnik&oacute;w Biblii zdaje sobie sprawę z tego, że w Biblii występuje taki termin jak&nbsp;<em>złoty ołtarz</em>. Był to oczywiście jeden ze sprzęt&oacute;w znajdujących się najpierw w Przybytku, potem zaś w świątyni zbudowanej przez nar&oacute;d Izraela. O jego dokładnym umiejscowieniu możemy przeczytać w poniższym wersecie:</span></p>
<blockquote>
<p><span>Wj 40:22-27 (PUBG)</span><br /><span>22 Postawił też st&oacute;ł w Namiocie Zgromadzenia po p&oacute;łnocnej stronie przybytku przed zasłoną.</span><br /><span>23 I poukładał na nim chleby przed PANEM, jak PAN rozkazał Mojżeszowi.</span><br /><span>24 Postawił też świecznik w Namiocie Zgromadzenia naprzeciwko stołu, po południowej stronie przybytku.</span><br /><span>25 Zapalił też lampy przed PANEM, jak PAN rozkazał Mojżeszowi.</span><br /><span>26 Ustawił i złoty ołtarz w Namiocie Zgromadzenia przed zasłoną;</span><br /><span>27 I zapalił na nim wonne kadzidło, jak PAN rozkazał Mojżeszowi.</span></p>
</blockquote>
<p><span>Przypomnę, że w pierwszej części Namiotu Zgromadzenia (&ldquo;Miejsce Święte&rdquo; lub &ldquo;Święte&rdquo;) znajdował się złoty st&oacute;ł, złoty świecznik i złoty ołtarz. W drugiej części (&ldquo;Miejsce Najświętsze&rdquo; lub &ldquo;Święte Świętych&rdquo;) spoczywała Arka Przymierza, r&oacute;wnież złota.</span></p>
<p><span></span></p>
<h2>Pomyłka?</h2>
<p><span></span></p>
<p><span>Problem pojawia się, gdy zestawimy ten opis ze słowami autora Listu do Hebrajczyk&oacute;w, kt&oacute;ry zdaje się mieć na ten temat nieco inne zdanie:</span></p>
<blockquote>
<p><span>Hbr 9:3-4 (BT)</span><br /><span>3 Za drugą zaś zasłoną był przybytek, kt&oacute;ry nosił nazwę &ldquo;Święte Świętych&rdquo;.</span><br /><span>4 Posiadało ono złoty ołtarz kadzenia i Arkę Przymierza, pokrytą zewsząd złotem. Znajdowało się w niej naczynie złote z manną, laska Aarona, kt&oacute;ra zakwitła, i tablice Przymierza.</span></p>
</blockquote>
<p><span>Tak więc w starotestamentowym opisie złoty ołtarz znajduje się w pierwszej części Namiotu, w nowotestamentowym zaś &ndash; w drugiej. Ewidentnie sprawozdania wydają się być sprzeczne, na co zwr&oacute;cili uwagę niekt&oacute;rzy krytycy Biblii. Jednak, jak będzie łatwo zauważyć, wyjaśnienie tej &ldquo;sprzeczności&rdquo; jest banalnie proste.</span><span>&nbsp;Sp&oacute;jrzmy jak interesujący nas fragment z&nbsp; Listu do Hebrajczyk&oacute;w oddaje Biblia Gdańska:</span></p>
<blockquote>
<p><span>Hbr 9:3-4 (BG)</span><br /><span>3 A za drugą zasłoną był przybytek, kt&oacute;ry zwano świątnicą najświętszą,</span><br /><span>4 Mając złotą kadzielnicę (gr. &ndash;&nbsp;<em>thymiaterion</em>) i skrzynię przymierza zewsząd złotem powleczoną, w kt&oacute;rej było wiadro złote, mające w sobie mannę, i laska Aaronowa, kt&oacute;ra była zakwitnęła, i tablice przymierza.</span></p>
</blockquote>
<p><span>Należy zwr&oacute;cić uwagę, że w przeciwieństwie do Biblii Tysiąclecia, z kt&oacute;rej wynika jakoby za drugą zasłoną był złoty&nbsp;<strong>ołtarz</strong>, z Biblii Gdańskiej możemy wnioskować, iż znajdowała się tam &ldquo;<strong>kadzielnica</strong>&ldquo;. W przeciwieństwie do złotego ołtarza, złota kadzielnica rzeczywiście cyklicznie znajdowała się w Miejscu Najświętszym. Miało to miejsce corocznie w Dniu Pojednania, kiedy to Najwyższy Kapłan wchodził do Miejsca Najświętszego z krwią cielca i kozła oraz właśnie ze złotą kadzielnicą:</span></p>
<blockquote>
<p><span>Kpł 16:12-13 (BW)</span><br /><span>12. Następnie weźmie pełną&nbsp;<strong>kadzielnicę</strong>&nbsp;rozżarzonych węgli z ołtarza, kt&oacute;ry jest przed Panem, i pełne garście miałkiego wonnego kadzidła i wniesie poza zasłonę,</span><br /><span>13. I nasypie kadzidła na ogień przed Panem, aby obłok z kadzidła okrył wieko, kt&oacute;re jest ponad Świadectwem, i aby nie zginąć.</span></p>
</blockquote>
<h2>Dwa greckie słowa</h2>
<p><span></span></p>
<p><span>Jak rozstrzygnąć, kt&oacute;ry przekład ma rację i czy&nbsp;<em>thymiaterion&nbsp;&nbsp;</em>z Hbr 9:4 oznacza złoty ołtarz czy też złotą kadzielnicę? Pod względem leksykalnym termin ten można oddać zar&oacute;wno w pierwszym jak i drugim znaczeniu. Osobie wierzącej już samo to powinno wystarczyć, by wybrać takie znaczenie, kt&oacute;re jest zgodne z pozostałymi fragmentami Biblii, choć dla sceptyka takie podejście może okazać się niewystarczające. Jednakże przy bliższym przyjrzeniu się słownictwu sprawa wydaje się być przesądzona.</span></p>
<p><span>Po pierwsze, w Nowym Testamencie słowo odnoszące się do &ldquo;ołtarza&rdquo; to greckie&nbsp;<em>thysiasterion</em><sup class="footnote"><a href="https://thaleia.pl/thaleia/zloty-oltarz-w-miejscu-najswietszym/#fn-801-1">1</a></sup>, a nie&nbsp;<em>thymiaterion.</em><br /></span></p>
<p><span>Po drugie, grecki przekład Starego Testamentu (Septuaginta) daje nam bardzo wyraźny przykład rozr&oacute;żnienia dw&oacute;ch powyższych pojęć &ndash; ołtarza i kadzielnicy. Przeczytajmy trzy poniższe fragmenty:<br /></span></p>
<blockquote>
<p><span>2Krn 26:19 (BPK)</span><br /><span>19 Ozjasz zawrzał gniewem, a w ręku trzymał&nbsp;<strong>kadzielnicę</strong>&nbsp;(<em>thymiaterion</em>) do okadzania świątyni. Kiedy groził ze złością kapłanom, trąd wykwitł na jego czole w obecności owych kapłan&oacute;w, w domu Pana, przy&nbsp;<strong>ołtarzu</strong>&nbsp;(<em>thysasteriou</em>) kadzielnym.</span></p>
<p><span>Ez 8:11b (BPK)</span><br /><span>11 Każdy trzymał w ręku swoją&nbsp;<strong>kadzielnicę</strong>&nbsp;(<em>thymiaterion</em>). Unosił się dym kadzidlany.</span></p>
</blockquote>
<p><span></span></p>
<p><span>Z werset&oacute;w tych widać wyraźnie, że istnieje rozr&oacute;żnienie pomiędzy ołtarzem a kadzielnicą. Ta druga to&nbsp;<em>thymiaterion.</em>&nbsp;Podobne rozr&oacute;żnienie widoczne jest także w cytowanym już opisie dotyczącym wchodzenia arcykapłana do Miejsca Najświętszego w Dniu Pojednania.</span></p>
<blockquote>
<p><span>Kpł 16:12 (BPK)</span><br /><span>12. Z kolei weźmie&nbsp;<strong>kadzielnicę</strong>&nbsp;(<em>pyreion</em>) napełnioną rozżarzonymi węglami, wziętymi z&nbsp;<strong>ołtarza</strong>&nbsp;(thysiasteriou) stojącego przed Panem [&hellip;].<br /></span></p>
</blockquote>
<p><span></span></p>
<p><span>Choć na określenie kadzielnicy użyte jest tutaj inne greckie słowo (<em>pyreion</em>)<sup class="footnote"><a href="https://thaleia.pl/thaleia/zloty-oltarz-w-miejscu-najswietszym/#fn-801-2">2</a></sup>, to jednak ponownie uwidoczniona jest r&oacute;żnica pomiędzy ołtarzem a kadzielnicą. Biorąc to wszystko pod uwagę nie sądzę abyśmy mieli do czynienia z ignorancją autora Listu do Hebrajczyk&oacute;w. Raczej miał on na myśli to, ż w Miejscu Najświętszym obok Arki Przymierza znajdowała się także złota kadzielnica przynoszona tu raz w roku przez arcykapłana.</span></p>
<p></p>
<h2><span>Przypisy</span><br /><span>&nbsp;</span></h2>
<div>
<div></div>
<ol>
<li>Termin ten pojawia się w NT 21 razy, między innymi użyty jest w Obj 9:13 gdzie zastosowany jest właśnie do złotego ołtarza. Inne występowania to: Mt 5:23-24; 23:18-20; 23:35; Łk 1:11; 11:51; Rz 11:3; 1Kor 9:13; 10:18; Hbr 7:13; 13:10; Jk 2:21; Obj 6:9; 8:3,5; 11:1; 14:18; 16:7.<span>&nbsp;</span><span><a href="https://thaleia.pl/thaleia/zloty-oltarz-w-miejscu-najswietszym/#fnref-801-1">↩</a></span></li>
<li>W Nowym Testamencie występuje na określenie kadzielnicy jeszcze inne, trzecie, słowo &ndash;<span>&nbsp;</span><em>libanotos</em>. Mamy z nim do czynienia w Obj 8:3,5 gdzie znajduje się obok znanego nam już<span>&nbsp;</span><em>thysiasterion</em><span>&nbsp;</span>oznaczającego ołtarz.<span>&nbsp;</span><span><a href="https://thaleia.pl/thaleia/zloty-oltarz-w-miejscu-najswietszym/#fnref-801-2">↩</a></span></li>
</ol>
</div>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/114.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/thaleia/zloty-oltarz-w-miejscu-najswietszym" style="text-decoration: none;">https://thaleia.pl/thaleia/zloty-oltarz-w-miejscu-najswietszym</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898011&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">3af2f1613c</p>
</div>
</body>
