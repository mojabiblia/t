<html lang="pl-PL">
<head>
<meta charset="UTF-8" />
<title>Nowacjan</title>

<meta name="description" content="Nowacjan / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://thaleia.pl/thaleia/nowacjan" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Nowacjan" />
<meta property="og:description" content="Nowacjan / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>


<h1 class="entry-title">Nowacjan</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/thaleia/nowacjan/">8 sierpnia, 2018</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<p align="justify">&nbsp; Kolejnymi cytatami są fragmenty z dzieła Nowacjana, pisarza żyjącego w pierwszej połowie III wieku, w latach ok. 200-258. W swym dziele<span>&nbsp;</span><em>O Tr&oacute;jcy Świętej</em><span>&nbsp;</span>przyznaje on tytuł Boga Synowi i mocno broni tej nauki, jednak w jego pracy padają r&oacute;wnież następujące słowa dotyczące Syna:</p>
<blockquote>
<p>Zaiste i Ojciec Go bowiem poprzedza, co jest konieczne &ndash; jest pierwszy, skoro jest Ojcem. Skoro tak, to jest czymś oczywistym, że Ten, kt&oacute;ry nie zna początku poprzedza Tego, kt&oacute;ry ma początek. Jednocześnie jest nieuniknione, aby On był mniejszy, skoro wie, że jest w Nim, mając początek z tego względu, że się rodzi. Jakkolwiek ma początek ponieważ się rodzi, dzięki naturze Ojca w jakiś spos&oacute;b, jest podobny w pochodzeniu, skoro rodzi się z tego Ojca, kt&oacute;ry jedyny nie ma początku. &ndash; Nowacjan,<span>&nbsp;</span><em>O Tr&oacute;jcy Świętej</em>, XXXI.185, Wydawnictwo WAM, Krak&oacute;w 2005, str. 98.</p>
</blockquote>
<p align="justify">&nbsp; Choć Nowacjan, podobnie jak Tertulian uważa, że Słowo przed narodzeniem było w Ojcu, jednak r&oacute;wnie jasno naucza, że przez narodzenie miało ono początek i jedynym, kt&oacute;ry początku nie miał jest Ojciec. Wyraźnie także jest podkreślona nadrzędność Syna w stosunku do Ojca (subordynacjonizm). Podobny wydźwięk ma także inny fragment jego dzieła:</p>
<blockquote>
<p>Syn zaś nic nie wykonuje bez Jego zgody, ani nic nie czyni z własnego postanowienia i nie z Siebie przychodzi, lecz jest posłuszny wszelkim ojcowskim rozkazom i wskaz&oacute;wkom, skoro narodzenie dowodzi, że On jest Synem, jednak chętne posłuszeństwo potwierdza, że jest wykonawcą ojcowskiej woli, dzięki kt&oacute;rej istnieje. Zatem, gdy On uczynił się posłusznym Ojcu we wszystkim, chociaż także jest Bogiem, ukazuje jednak jedynego Boga Ojca prez swoje posłuszeństwo, od kt&oacute;rego także wziął początek. &ndash; Nowacjan,<span>&nbsp;</span><em>O Tr&oacute;jcy Świętej</em>, XXXI.190, Wydawnictwo WAM, Krak&oacute;w 2005, str. 99.</p>
</blockquote>
<p align="justify">W tym miejscu nie tylko jest podkreślony silny subordynacjonizm ale także wprost wyrażone przekonanie, iż Syn istnieje dzięki woli Ojca. Jest to oczywiście nie do przyjęcia dla dzisiejszych trynitarian, ponieważ Syn jako B&oacute;g nie tylko nie miał żadnego początku ale także nigdy nie zaczął istnieć. I na koniec jeszcze jeden fragment z Nowacjana, tym razem dotyczący relacji Syna i Ducha:</p>
<blockquote>
<p>&hellip; i Paraklet przyjmuje od Chrystusa rzeczy, kt&oacute;re objawi. Lecz jeśli otrzymał od Chrystusa rzeczy kt&oacute;re ma zwiastować, zatem większy jest Chrystus od Parakleta, ponieważ Paraklet nie przyjąłby od Chrystusa, gdyby nie był mniejszy od Niego. Paraklet zaś mniejszy od Chrystusa, tym samym także dowodzi, że Chrystus jest Bogiem od kt&oacute;rego przyjmuje, co zwiastuje, aby świadectwo Boskości Chrystusa było wielkie, właśnie Paraklet jest pojmowany jako mniejszy od Chrystusa, od Niego przyjmuje, co innym przekazuje. &ndash; Nowacjan,<span>&nbsp;</span><em>O Tr&oacute;jcy Świętej</em>, XVI.90, Wydawnictwo WAM, Krak&oacute;w 2005, str. 60.</p>
</blockquote>
<p align="justify">&nbsp; Wydaje się więc, że w Tr&oacute;jcy Nowacjana mamy do czynienia nie tylko z poddaństwem i niższością Syna względem Ojca, ale także Ducha względem Syna. Tr&oacute;jca ta nie jest więc, o ile tak można powiedzieć, pozioma, lecz najwyraźniej pionowa, hierarchiczna, z Ojcem jako &bdquo;jedynym, kt&oacute;ry zna początku&rdquo;, Synem, kt&oacute;ry zawdzięcza Ojcu swoje istnienie, oraz Duchem, kt&oacute;ry w hierarchii byt&oacute;w stoi niżej od Syna.</p>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/19.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/thaleia/nowacjan" style="text-decoration: none;">https://thaleia.pl/thaleia/nowacjan</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898024&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">697a0bf65d</p>
</div>
</body>
