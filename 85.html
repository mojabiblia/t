<html lang="pl-PL">
<head>
<meta charset="UTF-8" />
<title>Duch JHWH</title>

<meta name="description" content="Duch JHWH / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://mojabiblia.github.io/t/85.html" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Duch JHWH" />
<meta property="og:description" content="Duch JHWH / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

<h1 class="entry-title">Duch JHWH</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/unitarianizm/duch-jhwh/">2 stycznia, 2019</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<p>Podczas czytania Bożego Słowa, nie spos&oacute;b nie zauważyć jak ogromną rolę przypisuje ono Bożemu Duchowi. Każdy chrześcijanin, zar&oacute;wno ten o poglądach unitariańskich, jak i ten, kt&oacute;ry przyznaje się do wiary w Tr&oacute;jcę musi się zgodzić z tym, iż bez Bożego Ducha głębsze poznanie Boga jest niemożliwe. Powstaje jednak oczywiste pytanie, kt&oacute;re towarzyszy chrześcijanom od zarania dziej&oacute;w &ndash; czy Duch Święty to ktoś, czy raczej coś? Czy jest to trzecia osoba Tr&oacute;jcy, jak chcieliby trynitarianie, czy też może coś, co jest Bożą własnością, a co z jednej strony wskazuje na wnętrze Boga, Jego własną tożsamość, z drugiej zaś, na Jego moc i siłę działania, kt&oacute;ra z kolei przejawia się &bdquo;na zewnątrz&rdquo; Jego istoty? Ten rozdział poświęcę na przedstawienie unitariańskiego spojrzenia na wyżej poruszone kwestie.</p>
<h3><a></a>Duch Święty &ndash; moc Boga i usposobienie Boga</h3>
<p></p>
<p>Sądzę, że już samo określenie Ducha jako Ducha Bożego, Ducha Jahwe, sugeruje nam to, iż &oacute;w Duch samym Bogiem nie jest. Wynika to po prostu z &bdquo;czystej&rdquo; semantyki takich wyrażeń. &bdquo;Umysł Boga&rdquo;, &bdquo;tchnienie Boga&rdquo;, &bdquo;moc Boga&rdquo;, &bdquo;Syn Boga&rdquo;, &bdquo;anioł Boga&rdquo;, &bdquo;prorok Boga&rdquo; &ndash; wszystkie te sformułowania wskazują na to, iż rzeczownik występujący przy słowie &bdquo;B&oacute;g&rdquo; jest albo własnością Boga, albo też osobą, kt&oacute;ra pozostaje z Nim w pewnej relacji, ale nie jest nim samym. Sądzę, że taka jest naturalna intuicja językowa u każdego, kto nie jest &bdquo;skażony&rdquo; polemiką unitariańsko-trynitarną. W naszym codziennym sposobie wyrażania się, tak to właśnie funkcjonuje &ndash; nasz smutek, przygnębienie, życzliwość czy też nasza moc, definiują naszą własną osobowość i nie są jakąś drugą osobą w nas samych, lecz naszym duchem właśnie. Podobnie, jak sądzę, ma się sprawa z Duchem Bożym, co postaram się udowodnić. Zanim jednak to uczynię, chciałbym zwr&oacute;cić uwagę na pewne dwa istotne czynniki dotyczące kwestii rozumienia Ducha Świętego przez unitarian. Ot&oacute;ż przyjęło się przypisywać nam twierdzenie, jakobyśmy uważali Bożego Ducha jedynie za bezosobową moc, z naciskiem czynionym na ową &bdquo;bezosobowość&rdquo;. Taki zarzut może mieć swoją przyczynę w w teologii głoszonej przez organizację Świadk&oacute;w Jehowy, w kt&oacute;rej Duch Boży utożsamiany jest z &bdquo;czynną siłą Bożą&rdquo; i przyr&oacute;wnywany czasami do prądu elektrycznego. Jednakże trzeba zwr&oacute;cić uwagę na to, że denominacja ta nie może być reprezentatywna dla całego środowiska unitariańskiego, zar&oacute;wno tego ariańskiego jak i socyniańskiego. Dla większości z nas bowiem, Boży Duch to pojęcie znacznie przekraczające tą zbyt wąską definicję. Innymi słowy, definiowanie Ducha jako mocy czy też siły, nie wyczerpuje zakresu znaczeń tej nazwy, a nawet więcej, bardzo mocno ją zubaża. Opr&oacute;cz mocy Bożej bowiem, Duch Święty przybiera także znaczenie, a może nawet należałoby napisać &ndash; przybiera przede wszystkim znaczenie &ndash; boskiego usposobienia. Innymi słowy, Duch Boży to sam B&oacute;g w swoich myślach, uczuciach oraz przejawianej woli. Zawsze r&oacute;wnież za owymi myślami, uczuciami i wolą (usposobieniem) lub też za wspomnianą mocą, stoi konkretna osoba, kt&oacute;ra owo usposobienie posiada, lub też swoją mocą w spos&oacute;b rozumny dysponuje. Sądzę, że takie właśnie spojrzenie prezentuje w tej materii Biblia.</p>
<p></p>
<p>Pierwszym tekstem, na kt&oacute;ry chciałbym się powołać jest poniższy fragment:</p>
<blockquote>
<p>Łk 1:35 (BW)<br />35. I odpowiadając anioł, rzekł jej: Duch Święty zstąpi na ciebie i moc Najwyższego zacieni cię. Dlatego też to, co się narodzi, będzie święte i będzie nazwane Synem Bożym.</p>
</blockquote>
<p></p>
<p>W języku hebrajskim dość często mamy do czynienia z tak zwanym paralelizmem stych&oacute;w, kt&oacute;ry między innymi polega na tym, że dwa człony danej wypowiedzi wyrażone są r&oacute;żnymi słowami, jednak ich znaczenie pozostaje takie samo. Taki spos&oacute;b wyrażania myśli używany był przez żydowskich pisarzy biblijnych. W naszym przypadku tymi dwoma r&oacute;wnoległymi sformułowaniami jest Duch Święty mający zstąpić na Marię, oraz moc Najwyższego, kt&oacute;ra miała ją &bdquo;zacienić&rdquo;. Te określenia są ze sobą synonimiczne, co wskazuje na to, iż Duch Święty uważany jest za Bożą moc.</p>
<p></p>
<p>Podobna myśl występuje w por&oacute;wnaniu dw&oacute;ch innych werset&oacute;w:</p>
<blockquote>
<p>Mt 12:28 (BW)<br />28. A jeśli Ja wyganiam demony Duchem Bożym, tedy nadeszło do was Kr&oacute;lestwo Boże.</p>
<p>Łk 11:20 (BW)<br />20. Jeżeli natomiast Ja palcem Bożym wypędzam demony, zaiste przyszło już do was Kr&oacute;lestwo Boże.</p>
</blockquote>
<p>W przytoczonych tekstach opisane jest jedno i to samo wydarzenie &ndash; zarzut Żyd&oacute;w i odpowiedź Pana Jezusa związana z wyrzucaniem przezeń demon&oacute;w. Owo wyrzucanie demon&oacute;w zostało z jednej strony utożsamione z uczynieniem tego &bdquo;palcem&rdquo; Bożym, z drugiej zaś &ndash; Duchem Bożym. Oczywistym się wydaje, iż &oacute;w &bdquo;palec&rdquo;, to nic innego jak Boża moc. Potwierdza to cały kontekst tego wydarzenia, w kt&oacute;rym Pan Jezus komentuje zarzut uczyniony mu przez Żyd&oacute;w, jakoby dokonywał egzorcyzm&oacute;w &bdquo;mocą&rdquo; Belzebuba (Łk 11:14, 19). Nasz Zbawiciel wskazuje, że nie czyni tego mocą Belzebuba, ale inną mocą &ndash; mocą (&bdquo;palcem/Duchem&rdquo;) Boga.</p>
<p></p>
<p>Interesujące są także słowa zanotowane w ewangelii Łukasza, kt&oacute;re opisują spotkanie zmartwychwstałego Pana z apostołami. Pan Jezus oświadcza swoim uczniom:</p>
<blockquote>
<p>Łk 24:49 (BW)<br />49. A oto Ja zsyłam na was obietnicę mojego Ojca. Wy zaś pozostańcie w mieście, aż zostaniecie przyobleczeni mocą z wysokości.</p>
</blockquote>
<p>Owa obiecana &bdquo;moc z wysokości&rdquo; to naturalnie Duch Święty, kt&oacute;rego uczniowie otrzymali w czasie Pięćdziesiątnicy.<a href="https://thaleia.pl/unitarianizm/duch-jhwh/#sdfootnote1sym">1</a></p>
<p><span>Wszystkie te przykłady wskazują na utożsamienie Boskiego Ducha z Jego mocą, aktywnym i rozumnym działaniem dokonywanym samemu bądź też poprzez swych pośrednik&oacute;w. Jednakże, tak jak zaznaczyłem już wcześniej, Duch Święty to coś więcej niż jedynie sama Jego moc. Sp&oacute;jrzmy na jeden z fragment&oacute;w Biblii, kt&oacute;ry rzuci nam nieco jaśniejsze światło na ten temat:</span></p>
<blockquote>
<p>Iz 11:2 (BP)<br />2. I spocznie na nim Duch Jahwe: duch mądrości i rozumu, duch rady i męstwa, duch umiejętności i bojaźni Jahwe.</p>
</blockquote>
<p>Duch Jahwe jest w tym miejscu zdefiniowany jako duch mądrości, rozumu, rady, męstwa, wiedzy i bojaźni. Oczywistym jest, że chodzi tutaj o usposobienie, kt&oacute;re przejawia się we wszystkich tych cechach, kt&oacute;re natchniony prorok podał, a kt&oacute;re miały dotyczyć przyszłego Mesjasza. Nie jest to zresztą niczym dziwnym. Piśmie Świętym słowo &bdquo;duch&rdquo;&ndash; niekoniecznie odnoszące się do Ducha Świętego &ndash; bardzo często ma znaczenie usposobienia właśnie. Dlatego też czytamy między innymi o:</p>
<ul>
<li>
<p align="left">duchu smutnym &ndash; 1Krl 21:5</p>
</li>
<li>
<p align="left">duchu strapionym &ndash; Hi 3:20</p>
</li>
<li>
<p align="left">duchu gniewu &ndash; Hi 4:9</p>
</li>
<li>
<p align="left">duchu zrozumienia &ndash; Hi 20:3</p>
</li>
<li>
<p align="left">duchu gorzkości &ndash; Hi 21:25</p>
</li>
<li>
<p align="left">duchu prawości &ndash; Ps 51:12</p>
</li>
<li>
<p align="left">duchu wyniosłym &ndash; Prz 16:18</p>
</li>
<li>
<p align="left">duchu cierpliwym &ndash; Kaz 7:8</p>
</li>
<li>
<p align="left">duchu wszeteczeństwa &ndash; Oz 4:12</p>
</li>
<li>
<p align="left">duchu łaski i błagania &ndash; Za 12:10</p>
</li>
<li>
<p align="left">duchu cichości &ndash; 1Kor 4:21</p>
</li>
</ul>
<p></p>
<p>Są to oczywiście tylko niekt&oacute;re fragmenty dowodzące prawdziwości tezy o występowaniu słowa &ldquo;duch&rdquo; między innymi w sensie usposobienia. Jednym z fragment&oacute;w najbardziej to podkreślających, jest wypowiedź apostoła Pawła por&oacute;wnująca Ducha Bożego z duchem ludzkim, zanotowana w jego pierwszym liście do Koryntian:</p>
<blockquote>
<p>1Kor 2:10-12 (BW)<br />10. Albowiem nam objawił to B&oacute;g przez Ducha; gdyż Duch bada wszystko, nawet głębokości Boże.<br />11. Bo kt&oacute;ż z ludzi wie, kim jest człowiek, pr&oacute;cz ducha ludzkiego, kt&oacute;ry w nim jest? Tak samo kim jest B&oacute;g, nikt nie poznał, tylko Duch Boży.<br />12. A myśmy otrzymali nie ducha świata, lecz Ducha, kt&oacute;ry jest z Boga, abyśmy wiedzieli, czym nas B&oacute;g łaskawie obdarzył.</p>
</blockquote>
<p></p>
<p>Dla trynitarian tekst ten stanowi podstawę do wyciągnięcia dw&oacute;ch wniosk&oacute;w. Pierwszy to ten, iż Duch jest osobą albowiem &ldquo;bada&rdquo; głębokości Boże. Dodatkowo bada &ldquo;wszystko&rdquo;, i tylko on poznał, kim jest B&oacute;g. Zatem jest wszechwiedzący. Jednakże takie wnioski wydają się być nieuprawnione. Przede wszystkim warto zauważyć, iż w wersecie dwunastym, Duch Boga jest przedstawiony &ldquo;symetrycznie&rdquo; do ducha świata. Tak jak &bdquo;duch świata&rdquo; nie jest osobą, lecz raczej złym usposobieniem panującym i dominującym w ludziach &bdquo;tego świata&rdquo;, tak samo Duch Boga nie jest osobą, lecz raczej usposobieniem istniejącym w Bogu oraz w Jego świętych.</p>
<p></p>
<p>Taką interpretację potwierdza werset jedenasty, z kt&oacute;rego możemy wywnioskować, iż nikt z ludzi nie wie dokładnie kim jesteśmy, opr&oacute;cz naszego ducha &ndash; naszego &ldquo;ja&rdquo;, intelektu, będącego składnikiem naszej osobowości, czy też usposobienia, posiadającego zdolności poznania wewnętrznego i zewnętrznego. Dlatego też Dawid może napisać:</p>
<blockquote>
<p>Ps 77:7 (BW)<br />7. Rozważam w nocy w sercu, Rozmyślam i duch m&oacute;j docieka:</p>
</blockquote>
<p></p>
<p>Jego &bdquo;duch docieka&rdquo;, a więc jego umysł, intelekt &ndash; on sam, zastanawia się, rozmyśla nad Bożą wiernością. Jest oczywiste jednak, iż &oacute;w &bdquo;duch&rdquo; nie był jedną z odrębnych os&oacute;b w jego jestestwie.</p>
<p></p>
<p>Wracając do wypowiedzi apostoła Pawła, nie spos&oacute;b uniknąć wrażenia, iż istniała dla niego swoista paralela pomiędzy duchem człowieka a Duchem Boga, skoro por&oacute;wnuje jednego z drugim. Zatem jeśli duch człowieka nie jest egzystującą w nim odrębną osobą, lecz jego jaźnią, intelektem, to r&oacute;wnież tak samo Duch Boży nie jest odrębną osobą w Bogu, lecz raczej, analogicznie jak w przypadku ducha człowieka, boskim intelektem i boskimi uczuciami istniejącymi w Nim samym. Dodatkowo, tak jak my jesteśmy w stanie przekazać komuś informacje o naszych uczuciach, naszej osobowości, naszych poglądach i spostrzeżeniach, tak samo B&oacute;g przekazuje informacje i wiedzę o Sobie poprzez Swego Ducha. Pisząc metaforycznie, może On w nadnaturalny spos&oacute;b &bdquo;dać&rdquo; nam sw&oacute;j własny umysł i własne serce w takim znaczeniu, iż możemy myśleć tak jak On myśli, patrzeć na świat tak jak On patrzy, rozsądzać rzeczy tak jak On rozsądza, oceniać je w taki spos&oacute;b, w jaki On je ocenia i odczuwać w podobny do Niego spos&oacute;b. Taką właśnie interpretację Bożego Ducha potwierdzają końcowe słowa drugiego rozdziału pierwszego listu do Koryntian:</p>
<blockquote>
<p>1Kor 2:16 (UBG)<br />16. Kto bowiem poznał umysł Pana (<em>noun kyriou</em>)? Kto go będzie pouczał? Ale my mamy umysł Chrystusa (<em>noun Christou</em>).</p>
</blockquote>
<p>W tym wersecie znajduje się kilka ciekawych dla nas informacji. Po pierwsze, fragment ten jest cytatem z Iz 40:13, gdzie w hebrajskiej wersji mamy zastosowane wyrażenie &ldquo;Duch Pana&rdquo; (<strong>יְהוָ֑ה ר֖וּחַ<span>&nbsp;</span></strong><em>ruach JHWH</em>), kt&oacute;re z kolei zostało w Septuagincie przetłumaczone jako<em><span>&nbsp;</span>noun kyriou</em><span>&nbsp;</span>(&bdquo;umysł Pana&rdquo;). Wynika stąd, że dla żydowskich tłumaczy Septuaginty &bdquo;duch Jahwe&rdquo; to Jego &bdquo;umysł&rdquo;, a więc część składowa Jego usposobienia. Intuicja tłumaczy została uznana za prawidłową przez apostoła Pawła, kt&oacute;ry w Bożym natchnieniu cytuje w swoim liście powyższe wyrażenie w takiej samej formie, jak uczynili to tłumacze Septuaginty &ndash; jako &bdquo;umysł Pana&rdquo;. Warto spojrzeć na por&oacute;wnanie tych tekst&oacute;w, zwracając uwagę na interesujące nas określenia:</p>
<blockquote>
<p>Iz 40:13 (BW)<br />13. Kto kieruje Duchem Pana (<em>ruach JHWH</em>), a czyja rada pouczyła go?</p>
<p>Iz 40:13 (LXX)<br />13. Kto poznał umysł Pana (<em>noun kyriou</em>), a kto stał się jego doradcą by go pouczyć?<a href="https://thaleia.pl/unitarianizm/duch-jhwh/#sdfootnote2sym">2</a></p>
<p>1Kor 2:16 (UBG)<br />16. Kto bowiem poznał umysł Pana (<em>noun kyriou</em>)? Kto go będzie pouczał? Ale my mamy umysł Chrystusa (<em>noun Christou</em>).</p>
</blockquote>
<p></p>
<p>Jest tu więc jasno postawiony znak r&oacute;wności nie tylko pomiędzy &bdquo;Duchem JHWH&rdquo; a &bdquo;umysłem JHWH&rdquo; z jednej strony, lecz także w pewnym sensie pomiędzy &bdquo;umysłem JHWH&rdquo; a &bdquo;umysłem Chrystusa&rdquo; oraz &bdquo;umysłem&rdquo; Jego uczni&oacute;w.<a href="https://thaleia.pl/unitarianizm/duch-jhwh/#sdfootnote3sym">3</a><span>&nbsp;</span>Znakomity komentarz do tego tekstu daje David Stern. Tłumacząc<em>&nbsp;noun Christou</em>&nbsp;jako &ldquo;umysł Mesjasza&rdquo;, pisze następujące słowa:</p>
<blockquote>
<p>&ldquo;Sześcioletni synek mojego znajomego, Żyd mesjaniczny w trzecim pokoleniu, oznajmił jednego razu: &lsquo;Jestem najmądrzejszy na całym świecie!&rsquo;. &lsquo;Co ty powiesz?&rsquo; &ndash; zdziwiłem się. Wyjaśnił: &lsquo;Bo mam<strong><span>&nbsp;</span>umysł Mesjasza</strong>&lsquo;. Przyjmując Słowo Boże, możemy myśleć myślami Mesjasza.&rdquo;<a href="https://thaleia.pl/unitarianizm/duch-jhwh/#sdfootnote4sym">4</a></p>
</blockquote>
<p></p>
<p>I tu faktycznie dotykamy sedna sprawy &ndash; Duch JHWH to między innymi Jego własny umysł zawierający Boże myśli, pragnienia, plany i wszystko to co z tym jest związane. Dodatkowo, &oacute;w &bdquo;Duch&rdquo; udzielany jest Chrystusowi (Iz 11:2), oraz wierzącym (Rz 8:9).</p>
<p>Oczywiście Duch Boży to nie tylko Jego umysł. Z cytowanego już Iz 11:2 dowiadujemy się między innymi, iż jest On także Duchem mocy (a więc dotyczy woli), oraz bojaźni (sfera uczuć). Podobna myśl pokazana jest także w innym fragmencie Pisma:</p>
<blockquote>
<p>2Tm 1:7 (BT V)<br />7. Albowiem nie dał nam B&oacute;g ducha bojaźni, ale mocy i miłości, i trzeźwego myślenia.</p>
</blockquote>
<p></p>
<p>Duch, kt&oacute;rego otrzymujemy od Boga jest Duchem &bdquo;mocy&rdquo; (wola), &bdquo;miłości&rdquo; (uczucia) oraz &bdquo;trzeźwego myślenia&rdquo; (umysł). Dotyczy więc wszystkich trzech sfer naszej osobowości i obejmuje jako taki całość naszego usposobienia.</p>
<p>W świetle przeanalizowanych do tej pory fragment&oacute;w Pisma, możemy więc śmiało powiedzieć, iż Biblia potwierdza nasz wniosek o utożsamianiu Bożego Ducha z Jego mocą oraz usposobieniem. Oczywiście zaznaczyć przy tym należy, iż owa moc oraz usposobienie nie są &bdquo;ślepe&rdquo; i &bdquo;bezosobowe&rdquo;. Mocą dysponuje B&oacute;g w spos&oacute;b osobowy i rozumny, natomiast Jego usposobienie jest Jego własnością, wyrazem Jego osobowości i charakteru. Sądzę, że takie spojrzenie na Ducha Świętego jest zgodne ze wszystkimi tekstami w Biblii oraz naszą intuicją językową. Gdy dodamy do tego oczywisty fakt, iż nauka o drugiej osobie w Bogu JHWH była obca ludowi Starego Przymierza, kt&oacute;remu wszak powierzono &bdquo;wyrocznie Boże&rdquo; (Rz 3:2), oraz brak jakichkolwiek wzmianek o czci oddawanej Duchowi lub też o modlitwach kierowanych do Ducha zar&oacute;wno przez żyd&oacute;w jak i chrześcijan, to staje się jeszcze bardziej wyraźne, że ujęcie unitariańskie ma dużo lepsze oparcie w Biblii oraz historii niż pogląd trynitarny. W celu systematyzacji przedmiotu, można byłoby się pokusić o poniższe zdefiniowanie Świętego Ducha:</p>
<ol>
<li>
<p align="left">Moc i wpływ Boga działająca inteligentnie oraz osobowo.</p>
</li>
<li>
<p align="left">Usposobienie Boga w Nim samym rozumiane jako całość bądź w jego składnikach:</p>
<p align="left">&ndash; umysł: zdolności i treść (myśli)</p>
<p align="left">&ndash; uczucia</p>
<p align="left">&ndash; wola: pragnienia, przejawy jej działania oraz moc charakteru</p>
</li>
</ol>
<ol start="3">
<li>
<p align="left">usposobienie Boga we wszystkich istotach duchowych (całościowo bądź w jego składnikach) jako wrodzony lub nabyty charakter przejawiający się w:</p>
<p align="left">&ndash; umysł: zdolności i treść (myśli)</p>
<p align="left">&ndash; uczucia: moralne i religijne</p>
<p align="left">&ndash; wola: pragnienia, przejawy jej działania oraz moc charakteru</p>
</li>
<li>
<p align="left">Usposobienie Boga w wierzących (nowy umysł, uczucia i wola) rozumiane całościowo bądź w jego poszczeg&oacute;lnych składnikach</p>
</li>
</ol>
<p></p>
<p>Na ile mogę dostrzec, znaczenie wszystkich występowań Ducha Świętego zawiera się w podanych wyżej określeniach. Warto je zapamiętać, ponieważ będziemy z nich szerzej korzystali przy omawianiu trynitarnych argument&oacute;w mających dowodzić osobowości oraz boskości Ducha Świętego.</p>
<h3>Przypisy</h3>
<div>
<p><a href="https://thaleia.pl/unitarianizm/duch-jhwh/#sdfootnote1anc">1</a><span>&nbsp;</span>Dz 1:8 (Stern, ASV, KJV).</p>
</div>
<div>
<p><a href="https://thaleia.pl/unitarianizm/duch-jhwh/#sdfootnote2anc">2</a><span>&nbsp;</span>Tłum. własne.</p>
</div>
<div>
<p><a href="https://thaleia.pl/unitarianizm/duch-jhwh/#sdfootnote3anc">3</a><span>&nbsp;</span>Chyba, że w tym wersecie prawdziwy jest wariant tekstu zawierający słowo<span>&nbsp;</span><em>Kyriou</em><span>&nbsp;</span>a nie<span>&nbsp;</span><em>Christou</em>, tak jak przekazuje to Kodeks Watykański. W&oacute;wczas nauczanie Pawła oznaczałoby, iż wierzący posiadają umysł (czyli Ducha) Pana, a nie Chrystusa. Nie zmienia to jednak niczego jeśli chodzi o utożsamienie Ducha JHWH z Jego umysłem.</p>
</div>
<div>
<p><a href="https://thaleia.pl/unitarianizm/duch-jhwh/#sdfootnote4anc">4</a><span>&nbsp;</span>Zob. D.H. Stern,&nbsp;<em>Komentarz Żydowski do Nowego Testamentu</em>, str. 634.</p>
</div>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/86.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/unitarianizm/duch-jhwh" style="text-decoration: none;">https://thaleia.pl/unitarianizm/duch-jhwh</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898095&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">f40b6fe201</p>
</div>
</body>
