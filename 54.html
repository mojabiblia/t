<html lang="pl-PL">
<head>
<meta charset="UTF-8" />
<title>Kto wszedł przez 'Złotą bramę'?</title>

<meta name="description" content="Kto wszedł przez 'Złotą bramę'? / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://thaleia.pl/unitarianizm/kto-wszedl-przez-zlota-brame" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Kto wszedł przez 'Złotą bramę'?" />
<meta property="og:description" content="Kto wszedł przez 'Złotą bramę'? / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

<h1 class="entry-title">Kto wszedł przez &ldquo;Złotą bramę&rdquo;?</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/unitarianizm/kto-wszedl-przez-zlota-brame/">22 grudnia, 2018</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<p><a></a>Jednym z argument&oacute;w, polegających na por&oacute;wnywaniu czynności przypisanych w Starym Testamencie Bogu Jahwe, a wykonywanych w p&oacute;źniejszym okresie przez Pana Jezusa, jest między innymi fragment z Księgi Ezechiela 44:1-2.&nbsp;Protestancki i trynitarny apologeta, Jarosław Zabiełło, wypowiada się na ten temat następująco:</p>
<blockquote>
<p>&bdquo;Z wjazdem Jezusa do Jerozolimy wiąże się wypełnienie proroctwa związanego ze Złotą Bramą w Jerozolimie. Jerozolima posiada kilka bram prowadzą<a href="https://thaleia.pl/wp-admin/#sdfootnote1sym">1</a>cych do miasta: Brama Gnojna, Brama Syjońska, Brama Jaffy, Brama Nowa, Brama Damasceńska, Brama Heroda, Brama św. Stefana i Brama Złota. W czasach biblijnych brama Złota prowadziła wprost na dziedziniec świątyni Salomona, najważniejsza z bram. Nic więc dziwnego, że była ona obiektem proroctwa. Lecz nas interesuje to, kogo dotyczy następujące proroctwo z Ezech.44:1-2:Potem poprowadził mnie z powrotem w kierunku bramy zewnętrznej świątyni, zwr&oacute;conej ku wschodowi; lecz była zamknięta. I rzekł do mnie: Ta brama będzie zamknięta, nie będzie się jej otwierać i nikt nie będzie przez nią wchodził, gdyż Pan [Jahweh], B&oacute;g izraelski, wszedł przez nią, dlatego będzie zamknięta.</p>
</blockquote>
<blockquote class="western">
<p>Przez 600 długich lat proroctwo zostało nie wypełnione, aż pewnego wiosennego dnia ok.30 r. Jezus Chrystus, Kr&oacute;l Izraela wszedł przez tą bramę wypełniając też proroctwo z Zach.9:9. Wielkie rzesze, kt&oacute;re w&oacute;wczas radośnie wykrzykiwały &ldquo;Hosanna Synowi Dawidowemu! Błogosławiony, kt&oacute;ry przychodzi w imieniu Pańskim!&rdquo; dawno już zeszły ze świata. Do Jerozolimy Pan Jezus wjechał jako Kr&oacute;l (Zach.9:9) Jahweh. (Ezech.44:1-2)! P&oacute;źniej po zburzeniu Jerozolimy w 70 r.n.e., brama ta nigdy nie została odbudowana&hellip; &bdquo;<cite class="western"><span><a href="https://thaleia.pl/unitarianizm/kto-wszedl-przez-zlota-brame/#sdfootnote1sym"><sup>1</sup></a></span></cite></p>
</blockquote>
<p>Faktycznie, na pierwszy rzut oka argumentacja ta wydaje się być rozsądna. Pan Jezus przed swą śmiercią zmierzał do Jerozolimy od strony wschodniej &ndash; tam znajdowała się G&oacute;ra Oliwna i Betfage.<a href="https://thaleia.pl/unitarianizm/kto-wszedl-przez-zlota-brame/#sdfootnote2sym">2</a><span>&nbsp;</span>Z G&oacute;ry Oliwnej poprzez Dolinę Cedronu wiodła droga do Bramy Złotej, kt&oacute;ra z kolei prowadziła na dziedziniec świątynny w Jerozolimie, więc prawdopodobnie właśnie tędy nasz Zbawiciel wjechał na przygotowanym osiołku. Tą bramę zamurowano w XVI wieku i w takim stanie pozostaje aż do dzisiaj. Jeśli wjazd Pana Jezusa przez Złotą Bramę i p&oacute;źniejsze jej zamknięcie utożsamimy z proroctwem Ezechiela 44:1-2, to faktycznie możemy dojść do wniosku, że Mesjasz jest Bogiem JHWH, ponieważ prorok Ezechiel wyraźnie oznajmia, że przez bramę wschodnią wszedł właśnie Jahwe. Na pierwszy rzut oka trudno takiemu rozumowaniu cokolwiek zarzucić.</p>
<p></p>
<p>Jednakże gdy przyjrzymy się dokładniej powyższej argumentacji, znajdziemy tam dość spore luki. Przede wszystkim, nawet jeśli założymy, iż wjazd Pana Jezusa do Jerozolimy odbył się przez Bramę Złotą (co jest oczywiście bardzo prawdopodobne, lecz nie w stu procentach pewne), to warto zauważyć, iż miało to miejsce w okresie drugiej świątyni, podczas gdy Ezechiel nie prorokuje o niej, lecz o innej świątyni! Musielibyśmy poczynić więc następne założenie, kt&oacute;re przynajmniej częściowo utożsamia rozkład świątyni z Ezechiela ze świątynią zbudowaną przez Heroda, a &bdquo;bramę wschodnią&rdquo; tej pierwszej, ze &bdquo;Złotą Bramą&rdquo; tej drugiej. Już samo to jest stosunkowo kontrowersyjne.</p>
<p>Dodatkowo, gdy przyjrzymy się bliżej przepowiedniom Ezechiela, zauważymy jeden ważny szczeg&oacute;ł pominięty przez Jarosława Zabiełłę. Nieco wcześniej mamy bowiem napisane:</p>
<blockquote>
<p>Ez 43:2-5 (BT II)<br />2. I oto chwała Boga Izraela przyszła od wschodu, a głos Jego był jak szum wielu w&oacute;d, a ziemia jaśniała od Jego chwały.<br />3. Było to widzenie r&oacute;wne temu, kt&oacute;re oglądałem wtedy, gdy przyszedł, by zniszczyć miasto, widzenie r&oacute;wne temu, kt&oacute;re oglądałem nad rzeką Kebar. I upadłem na twarz.<br />4. A chwała Jahwe weszła do świątyni przez bramę, kt&oacute;ra skierowana była ku wschodowi.<br />5. Wtedy uni&oacute;sł mię duch i zani&oacute;sł mię do wewnętrznego dziedzińca. &ndash; A oto świątynia pełna była chwały Jahwe.</p>
</blockquote>
<p>Prorok stwierdza więc, że przez bramę wschodnią wszedł nie tyle B&oacute;g Jahwe osobiście, lecz uczyniła to Jego &bdquo;chwała&rdquo;. Ta &bdquo;chwała&rdquo; dość szczeg&oacute;łowo opisana jest w pierwszym rozdziale Księgi Ezechiela, a w kolejnych r&oacute;wnież występuje o niej wzmianka. Z opisu nie wynika więc, że prorokowi ukazał się rzeczywisty B&oacute;g Jahwe, lecz raczej otrzymał on wizję chwały Pana, kt&oacute;ra nie tyle była samym Panem, lecz Jego reprezentacją. Jeśli tak jest, to nawet przyjmując, że Ezechiel prorokował faktycznie o Mesjaszu wchodzącym przez Złotą Bramę, to &oacute;w Mesjasz m&oacute;gł przez nią przejść jako szaliah Boga Jahwe, jako Jego &bdquo;chwała&rdquo;, nie zaś jako B&oacute;g we własnej osobie. O prawdziwości takiej interpretacji może wskazywać poniższy werset, kt&oacute;ry utożsamia chwałę Boga z Chrystusem właśnie</p>
<blockquote>
<p>2Kor 4:6 (BT V)<br />6. Albowiem B&oacute;g, Ten, kt&oacute;ry rozkazał ciemnościom, by zajaśniały światłem, zabłysnął w naszych sercach, by olśnić nas jasnością poznania chwały Bożej na obliczu Chrystusa.</p>
</blockquote>
<p>Paweł naucza, iż na obliczu Chrystusa lśni chwała Boża oznacza, oznacza, że &bdquo;patrząc&rdquo; na Syna, widzimy Boga Jahwe w swych uczuciach, myślach oraz pragnieniach &ndash; widzimy Jego chwałę, kt&oacute;rą jest Chrystus. Jednak nie czyni to z Bożego Syna samego Boga Jahwe.</p>
<p>Przypisy</p>
<div></div>
<p><a href="https://thaleia.pl/unitarianizm/kto-wszedl-przez-zlota-brame/#sdfootnote1anc">1</a><span>&nbsp;</span>J. Zabiełło,<em><span>&nbsp;</span>Jezus jako B&oacute;g Jahweh</em>, [online], https://watchtower.org.pl/jz-jezus.php, [dostęp: 1 sierpnia 2018].</p>
<div>
<p><a href="https://thaleia.pl/unitarianizm/kto-wszedl-przez-zlota-brame/#sdfootnote2anc">2</a><span>&nbsp;</span>Mt 21:1.</p>
</div>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/55.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/unitarianizm/kto-wszedl-przez-zlota-brame" style="text-decoration: none;">https://thaleia.pl/unitarianizm/kto-wszedl-przez-zlota-brame</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898062&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">16ad024071</p>
</div>
</body>
