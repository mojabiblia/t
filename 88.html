<html lang="pl-PL">
<head>
<meta charset="UTF-8" />
<title>Cokolwiek usłyszy</title>

<meta name="description" content="Cokolwiek usłyszy / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://mojabiblia.github.io/t/88.html" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Cokolwiek usłyszy" />
<meta property="og:description" content="Cokolwiek usłyszy / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

<h1 class="entry-title">&ldquo;Cokolwiek usłyszy&hellip;&rdquo;</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/unitarianizm/cokolwiek-uslyszy/">6 stycznia, 2019</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<blockquote>
<p>J 16:13 (BW)<br />13. Lecz gdy przyjdzie On, Duch Prawdy, wprowadzi was we wszelką prawdę, bo nie sam od siebie m&oacute;wić będzie, lecz cokolwiek usłyszy, m&oacute;wić będzie, i to, co ma przyjść, wam oznajmi.</p>
</blockquote>
<p>Powyższy fragment jest chyba najciekawszym argumentem mającym dowodzić osobowości Ducha Świętego. Pan Jezus naucza nas w nim, że Duch nie tylko &bdquo;wprowadza&rdquo; nas we wszelką prawdę, i &bdquo;m&oacute;wi&rdquo;, lecz także &bdquo;słyszy&rdquo;. O ile dwa pierwsze wyrażenia w świetle przytaczanych już wyżej świadectw żydowskiej literatury rabinicznej wydają się być zrozumiałe, o tyle to ostatnie sprawia wielu unitarianom spore trudności. Cała sprawa stanie się jednak mniej skomplikowana, jeśli pamiętać będziemy o tym, o czym wspominano wcześniej &ndash; Duchem Świętym, w tym przypadku określanym jako Duch Prawdy, może być usposobienie dane nam od Boga zdolne do przyjmowania, rozumienia, rozsądzania oraz ogłaszania tejże Prawdy. W tym konkretnym przypadku chodziłoby o jeden aspekt tego usposobienia &ndash; nowy umysł, czyli duchowe zdolności intelektualne, kt&oacute;re otrzymujemy w momencie przyjęcia naszej ofiary przez Boga. Pamiętajmy o tym, że wyrażenie &ldquo;Duch JHWH&rdquo; (<strong>ר֖וּחַ יְהוָ֑ה</strong><span>&nbsp;</span><em><span>ruach JHWH</span></em><span>)</span><span>&nbsp;</span>występujące w hebrajskim tekście Iz 40:13 zostało w Septuagincie przetłumaczone jako<span>&nbsp;</span><strong><span>&nu;&omicron;ῦ&nu; &kappa;&upsilon;&rho;ί&omicron;&upsilon;</span></strong><span>&nbsp;</span><em>noun Kyriou</em><span>&nbsp;</span>czyli &ldquo;umysł Pański&rdquo;. Na ten werset powołuje się apostoł Paweł w liście do Koryntian, przytaczając go w pierwszej części właśnie z Septuaginty:</p>
<blockquote>
<p>1Kor 2:16 (UBG)<br />16.<span>&nbsp;</span><span>Kto bowiem poznał umysł Pana&nbsp;</span><span>(</span><em><span>noun Kyriou</span></em><span>)?</span><span>&nbsp;Kto go będzie pouczał? Ale my mamy umysł Chrystusa.</span></p>
</blockquote>
<p>Zauważmy, że hebrajski termin<span>&nbsp;</span><em>ruach JHWH</em><span>&nbsp;</span>został w Septuagincie przetłumaczony jako<span>&nbsp;</span><em>noun Kyriou</em>, i w taki sam spos&oacute;b zacytowany w Nowym Testamencie przez Pawła. Ewidentnie widać więc, że zar&oacute;wno dla tłumaczy Septuaginty jak i dla Pawła pomiędzy tymi dwoma nazwami istnieje znak r&oacute;wności. Duch Pana to między innymi Jego umysł, a dokładniej w tym przypadku &ndash; Jego treść, czyli myśli i zamysł dotyczący swej własnej osoby oraz planu zbawienia człowieka ześrodkowanego w Chrystusie. Nasz nowy człowiek otrzymuje od Boga &oacute;w umysł &ndash; duchowe zdolności intelektualne będące częścią nowego usposobienia. Te ostatnie dane są nam w celu poznawania, rozsądzania i ogłaszania prawdy o Bogu, dokładnie tak jak opisuje to Paweł:</p>
<blockquote>
<p>1Kor 2:10-16 (BW)<br />10. Albowiem nam objawił to B&oacute;g przez Ducha; gdyż Duch bada wszystko, nawet głębokości Boże.<br />11. Bo kt&oacute;ż z ludzi wie, kim jest człowiek, pr&oacute;cz ducha ludzkiego, kt&oacute;ry w nim jest? Tak samo kim jest B&oacute;g, nikt nie poznał, tylko Duch Boży.<br />12. A myśmy otrzymali nie ducha świata, lecz Ducha, kt&oacute;ry jest z Boga, abyśmy wiedzieli, czym nas B&oacute;g łaskawie obdarzył.<br />13. Głosimy to nie w uczonych słowach ludzkiej mądrości, lecz w słowach, kt&oacute;rych naucza Duch, przykładając do duchowych rzeczy duchową miarę.<br />14. Ale człowiek zmysłowy nie przyjmuje tych rzeczy, kt&oacute;re są z Ducha Bożego, bo są dlań głupstwem, i nie może ich poznać, gdyż należy je duchowo rozsądzać.<br />15. Człowiek zaś duchowy rozsądza wszystko, sam zaś nie podlega niczyjemu osądowi.<br />16. Bo kt&oacute;ż poznał myśl Pana? Kt&oacute;ż może go pouczać? Ale my jesteśmy myśli Chrystusowej.</p>
</blockquote>
<p>W tym kontekście, słowa Pana Jezusa o &ldquo;słyszącym&rdquo; Duchu można sparafrazować w ten spos&oacute;b: &ldquo;Gdy dam wam Ducha Prawdy &ndash; usposobienie (intelektualne zdolności) pozwalające wam rozumieć prawdę Bożą i otwarte na boską wiedzę, w&oacute;wczas poznacie o mnie wszystko to, co mam wam do przekazania. Nie powiem wam tego osobiście, ale przez Ducha, kt&oacute;ry będzie mieszkał w moim Kościele. Otrzymanie prawdy nie będzie wynikiem waszych umiejętności intelektualnych, Duch ten nie będzie m&oacute;wił &ldquo;sam z siebie&rdquo;. Raczej ten Duch &ndash; wasz duchowy umysł, nowe usposobienie pozwalające rozumieć prawdę Boga, usłyszy ją od Boga i przekaże Kościołowi to, co objawi B&oacute;g, a nie to co wymyślicie sami z siebie. Cokolwiek ten nowy umysł usłyszy od Boga, to oznajmi innym wierzącym.&rdquo;</p>
<p>Choć zrozumienie tej interpretacji wymaga nieco wysiłku intelektualnego, to jednak wydaje się być ona dobrze umocowana w przytoczonych wyżej fragmentach biblijnych, oraz zgodna z rzeczywistością, kt&oacute;rą mogliśmy i możemy zaobserwować w świecie ludzi wierzących. Prawda chrześcijańska, kt&oacute;rej źr&oacute;dłem jest sam B&oacute;g, nie może być bowiem zrozumiana oraz głoszona przez ludzi cielesnych, lecz wyłącznie przez osoby odrodzone, te, kt&oacute;re otrzymały od Boga nowy umysł i są zdolne tym umysłem &bdquo;słyszeć&rdquo; to co do nich B&oacute;g m&oacute;wi poprzez swoje Słowo. O tym zdaje się m&oacute;wić Pan Jezus.</p>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/89.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/unitarianizm/cokolwiek-uslyszy" style="text-decoration: none;">https://thaleia.pl/unitarianizm/cokolwiek-uslyszy</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898098&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">cc4311ab8c</p>
</div>
</body>
