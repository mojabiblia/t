<html lang="pl-PL">
<head>
<meta charset="UTF-8" />
<title>Obj 20:5 – problem autentyczności</title>

<meta name="description" content="Obj 20:5 – problem autentyczności / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://mojabiblia.github.io/t/3.html" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Obj 20:5 – problem autentyczności" />
<meta property="og:description" content="Obj 20:5 – problem autentyczności / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>
  
</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>



<h1 class="entry-title">Obj 20:5 &ndash; problem autentyczności</h1>
<div><span>Posted on&nbsp;<a href="https://thaleia.pl/biblia/obj-205-problem-autentycznosci/">7 sierpnia, 2018</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
<div>
<p>W niniejszym artykule chciałbym zająć się kwestią związaną z fragmentem zapisanym w Księdze Objawienia 20:5, kt&oacute;ry brzmi następująco:</p>
<blockquote>
<p>Obj 20:5 BW<br />5&nbsp;Inni umarli nie ożyli, aż się dopełniło tysiąc lat.&nbsp;To jest pierwsze zmartwychwstanie.</p>
</blockquote>
<p align="justify">&nbsp;&nbsp; Wśr&oacute;d wierzących w literalne panowanie Chrystusa przez okres tysiąca lat, dominują dwa poglądy:</p>
<p align="justify">1.&nbsp;Są dwa zmartwychwstania, oddzielone od siebie przestrzenią tysiąca lat. W czasie Przyjścia Pana (Paruzji) mają zmartwychwstać wierzący i sprawiedliwi z okresu Starego oraz Nowego Testamentu &ndash; to jest pierwsze zmartwychwstanie. Drugie zmartwychwstanie &ndash; niesprawiedliwych &ndash; następuje po Tysiącleciu. Taki jest pogląd większości.</p>
<p align="justify"></p>
<p align="justify">2.&nbsp;Są dwa zmartwychwstania &ndash; pierwsze dotyczy wierzących i ma miejsce podczas Paruzji. Drugie dotyczy pozostałych ludzi i ma miejsce na początku a nie na końcu Millenium. To jest pogląd zdecydowanej mniejszości.</p>
<p align="justify"></p>
<p align="justify">&nbsp;&nbsp;Koronnym dowodem na prawdziwość pierwszej interpretacji jest oczywiście przytoczony na początku fragment z Objawienia 20:5a, kt&oacute;ry umieszcza osoby nie będące uczestnikami &bdquo;pierwszego zmartwychwstania&rdquo;, w zmartwychwstaniu &bdquo;potysiącletnim&rdquo;. Ten fragment zaznaczyłem kursywą. Kiedy przeglądamy nasze Biblie, nie mamy żadnych podejrzeń co do jego prawdziwości. Występuje on chyba we wszystkich znanych przekładach z języka greckiego, zar&oacute;wno tych polskich jak i tych angielskich. Sprawa komplikuje się jednak wtedy, gdy zaczniemy przyglądać się jej bardziej wnikliwie.</p>
<p align="justify"></p>
<p align="justify">&nbsp; Nie ma co do tego żadnych wątpliwości, że dla os&oacute;b poważnie zajmujących się egzegezą Biblii tak naprawdę najważniejsze są nie przekłady, lecz tekst oryginalny. Oczywiście do naszych czas&oacute;w nie dotarły tzw. autografy, czyli pisma napisane ręką apostoł&oacute;w czy też innych autor&oacute;w Nowego Testamentu &ndash; jednak Kości&oacute;ł w og&oacute;lności jest w posiadaniu czasami niewiele p&oacute;źniejszych kopii. Z tychże kopii powstają tłumaczenia na nasze narodowe języki. Ponieważ czasami owe kopie r&oacute;żnią się od siebie szczeg&oacute;łami, publikowane są tzw. krytyczne wydania Nowego Testamentu w języku greckim, w kt&oacute;rych uwzględnia się r&oacute;żne warianty danego tekstu. Dobrze jest więc zdawać sobie sprawę z tego, że najbezpieczniej jest sięgnąć do takiego wydania krytycznego i dopiero on może być początkiem drogi ku sprawdzeniu jakiegoś spornego tekstu. Tak właśnie uczynię w przypadku Obj. 20:5, korzystając przede wszystkim z aparatu krytycznego zawartego w Novum Testamentum Geaece Nestle-Aland 26. Oto kilka suchych fakt&oacute;w.</p>
<p align="justify"></p>
<p align="justify">1.&nbsp;Najstarszy znany manuskrypt w języku greckim, kt&oacute;ry posiada Obj. 20.5 to Kodeks Synaicki pochodzący z IV wieku naszej ery. Jest to pierwszy manuskrypt zawierający w całości pisma Nowego Testamentu, w tym kompletne Objawienie. Werset 5 występuje w nim w formie &bdquo;To jest pierwsze zmartwychwstanie.&rdquo; (gr. &ndash; haute he anastasis he prote). Nie występuje fraza &bdquo;Inni umarli nie ożyli aż się dopełniło tysiąc lat&rdquo; (gr. &ndash; hoi loipoi ton nekron ouk edzesan achri telesthe ta chilia ete). Pierwszym manuskrytpem zawierającym tą frazę jest Kodeks Aleksandyjski &ndash; pochodzący z V wieku.</p>
<p align="justify"></p>
<p align="justify">2.&nbsp;Występują dwie wczesne grupy tekst&oacute;w greckich Objawienia z tzw. rodziny biznatyjskiej, kt&oacute;re uczeni podzielili na: Tekst Koine (MK) oraz Tekst Andrzeja (MA). Nazwa tego drugiego pochodzi od biskupa Andrzeja z Cezarei, kt&oacute;ry żył na przełomie VI i VII wieku i napisał komentarz do Objawienia. Grupa tekst&oacute;w jego imienia datowana na około VI wiek zawiera fragment &bdquo;inni z umarłych nie ożyli aż się dopełniło tysiąc lat&rdquo;. Natomiast grupa Tekstu Koine (MK) , datowana na przełom IV i V wieku owego fragmentu nie zawiera.</p>
<p align="justify"></p>
<p align="justify">3.&nbsp;Pierwszym znanym chrześcijaninem, kt&oacute;ry napisał komentarz do Objawienia był niejaki Victorinus z Pettau, kt&oacute;ry zmarł w 303 roku naszej ery. Jego komentarz datuje się na drugą połowę III wieku. Według aparatu krytycznego Nestle-Alanda autor ten omija omawiany przez nas fragment Obj. 20:5. Jest to świadectwo nie będące oczywiście manuskryptem, jednak jego wiek czyni je niezmiernie znamiennym. Victorinus musiał bowiem w III wieku korzystać z jakiegoś manuskryptu, kt&oacute;ry werset 5 oddawał jedynie jako: &bdquo;To jest pierwsze zmartwychwstanie&rdquo;.</p>
<p align="justify"></p>
<p align="justify">4.&nbsp;Interesująca jest r&oacute;wnież postać drugiego komentatora &ndash; Ekumeniusza (Oecumenius). Żył prawdopodobnie na przełomie VI i VII wieku. Kopia jego komentarza zawarta jest w pochodzących z XVI wieku manuskryptach 2053 oraz 2062. Najpierw znajduje się tekst biblijny, poniżej ten sam tekst biblijny, a jeszcze niżej komentarz Oecomeniusa. W tekście biblijnym brak spornego fragmentu, jednak w komentarzu Ekumaniusza się znajduje.</p>
<p align="justify"></p>
<p align="justify">5.&nbsp;Do tej pory odkryto 181 greckich manuskrypt&oacute;w zawierających 5-y werset 20-go rozdziału Objawienia. Spośr&oacute;d nich 71 nie zawiera sł&oacute;w &bdquo;inni z umarłych nie ożyli aż się dopełniło tysiąc lat&rdquo;, co stanowi niemal 40% wszystkich świadectw! Ciekawe jest jednak także to, że do XIII wieku świadectwa te dzieliły się niemal dokładnie po 50%. Dopiero w p&oacute;źniejszych latach (po XIII wieku) szala przechyliła się na korzyść &ldquo;szerszej&rdquo; wersji wersetu 5-go, gł&oacute;wnie z powodu kopiowania manuskrypt&oacute;w z rodziny&nbsp;MA, zawierających sporny fragment.</p>
<p align="justify"></p>
<p align="justify">6.&nbsp;Spośr&oacute;d wczesnych przekład&oacute;w na języki r&oacute;żne od języka greckiego z jednej strony mamy świadectwo o występowaniu spornego fragmentu w przekładach Wulgaty (IV wiek) oraz koptyjskich, z drugiej zaś strony brak go w przekładach syryjskich &ndash; między innymi w Peszitcie (V i VI wiek).</p>
<h2>Podsumowanie</h2>
<p align="justify">&nbsp; Jest dla mnie rzeczą niezmiernie dziwną, że przy tak r&oacute;wnym podziale świadectw ani jeden znany mi przekład Biblii pochodzący z kręg&oacute;w niesekciarskich, nie zaznacza nawet w przypisach o możliwości wystąpienia interpolacji w Obj. 20:5a. Jest to tym bardziej zdumiewające, że podobna sytuacja występuje nawet w wydaniu krytycznym tekstu greckiego dokonanym przez United Bible Societies. Nie znajdziemy tam ani jednej sugestii o r&oacute;żnych wariantach 5-go wersetu! Daleki jestem od snucia teorii spiskowych, jednak ten totalny brak informacji o wątpliwościach co do prawdziwości omawianego przeze mnie fragmentu musi budzić zdziwienie. Nauka o zmartwychwstaniu niesprawiedliwych po okresie Tysiącletnim opiera się bowiem w zasadzie tylko i wyłącznie na tym jednym fragmencie. Warto także dodać, że werset 20:5a ma &bdquo;problemy&rdquo; nie tylko ze świadectwami zewnętrznymi. Gdyby uznać jego prawdziwość, niełatwo byłoby go &bdquo;wpasować&rdquo; w pozostałą część Biblii. Trudno bowiem w zmartwychwstaniu opisanym w wersecie 4-m i określonym jako &bdquo;pierwsze zmartwychwstanie&rdquo; odnaleźć choćby świętych Starego Testamentu. W większości komentarzy jakie spotkałem grupę ludzi z 4-go wersetu utożsamia się bowiem ze świętymi Nowego Testamentu oraz ewentualnie męczennikami Wielkiego Ucisku. Jeśli werset 5a jest prawdziwy, w&oacute;wczas jego konsekwencje są takie, że święci Starego Testamentu zmartwychwstają dopiero po 1000-leciu &ndash; jako członkowie zmartwychwstania niesprawiedliwych! Jest to logiczny wniosek przy założeniu prawdziwości wersetu 5a oraz powyższym zinterpretowaniu zmartwychwstałych z wersetu 4-go. Myślę, że warto rozpatrzyć te wszystkie wątpliwości przy analizie Księgi Objawienia.</p>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/4.html" style="text-decoration:none;"> Następny artykuł ↠ </a></br></p>
</br>

</br>
<hr />
<p><em>kopia strony: <a href="https://thaleia.pl/biblia/obj-205-problem-autentycznosci" style="text-decoration: none;">https://thaleia.pl/biblia/obj-205-problem-autentycznosci</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898005&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">93468a9daa</p>
</div>
</body>
