<html lang="pl-PL">
<head>
<meta charset="UTF-8" />
<title>Boskość Jezusa a świadectwa pierwszych chrześcijan</title>

<meta name="description" content="Boskość Jezusa a świadectwa pierwszych chrześcijan / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://thaleia.pl/unitarianizm/boskosc-jezusa-a-swiadectwa-pierwszych-chrzescijan" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Boskość Jezusa a świadectwa pierwszych chrześcijan" />
<meta property="og:description" content="Boskość Jezusa a świadectwa pierwszych chrześcijan / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>


<h1 class="entry-title">Boskość Jezusa a świadectwa pierwszych chrześcijan</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/unitarianizm/boskosc-jezusa-a-swiadectwa-pierwszych-chrzescijan/">12 sierpnia, 2018</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<p align="justify">Po kilku świadectwach pierwszych chrześcijan, będących swego rodzaju przykładem tego, jak nieortodoksyjne wypowiedzi padały nawet z ust tych, kt&oacute;rych nie uznaje się za heretyk&oacute;w i obdarza dużym szacunkiem w kręgach trynitarnych, chciałbym poruszyć jeszcze dwie bardzo ważne kwestie. Pierwsza z nich dotyczy Pana Jezusa, druga zaś Tr&oacute;jcy jako takiej.&nbsp;Ot&oacute;ż w naszych chrystologicznych dysputach, niezmiernie często pada ze strony trynitarnej argument dotyczący nauczania pierwszych chrześcijan o boskości Syna Bożego. Przytaczanych jest wiele świadectw autor&oacute;w, kt&oacute;re wprost nazywają naszego Zbawiciela Bogiem, co ma dowodzić tego, że wierzyli oni w Tr&oacute;jcę. Ot&oacute;ż tak nie jest. Wyznawanie boskości Syna nie implikowało bowiem ani wiary w taki sam stopień boskości Syna i Ojca (tak jak w przytaczanych twierdzeniach Justyna i Orygenesa), a tym bardziej wiary w to, że &bdquo;tworzyli&rdquo; oni numerycznie tego samego Boga. Niewątpliwie tendencje do określania Jezusa jako Boga&nbsp;w literaturze patrystycznej można dostrzec dość często, tym niemniej wydaje się oczywiste, że był to jednak liczbowo inny B&oacute;g niż Ojciec, a z pewnością jeśli nawet &bdquo;B&oacute;g&rdquo;, to poddany Ojcu &ndash; r&oacute;wnież w&oacute;wczas, gdy ktoś por&oacute;wnywał Jezusa-Boga z Ojcem, a nie tylko Jezusa-człowieka z Ojcem.</p>
<p align="justify"></p>
<p align="justify"><a></a>&nbsp; Ich stanowisko przypomina poglądy niekt&oacute;rych dzisiejszych unitarian, choć dla wielu trynitarian czytających te słowa może się to wydawać szokujące. Ot&oacute;ż nie ulega dla mnie żadnej wątpliwości, iż bardzo często unitarianie postrzegani są w dyskusjach chrystologicznych przez pryzmat nauczania o Jezusie prezentowanego przez Świadk&oacute;w Jehowy. Jednak tak naprawdę, ci ostatni nie do końca są reprezentatywni dla całego środowiska unitariańskiego (mam na myśli gł&oacute;wnie jego skrzydło ariańskie). Dla wielu Świadk&oacute;w bowiem, status Pana Jezusa jest w rzeczywistości &bdquo;anielski&rdquo;, i to, rzekłbym, bardzo &ldquo;anielski&rdquo;, bez możliwości modlitw i uwielbienia Zbawiciela. Trzeba zwr&oacute;cić na to uwagę, poneiważ wielu unitarian przypisuje Jezusowi znacznie wyższą pozycję niźli jedynie anielską, traktując przy tym społeczność z Nim w dużo bardziej intymny spos&oacute;b. Są tacy, kt&oacute;rzy umieszczają Go ontycznie powyżej stworzenia, choć niżej od Ojca twierdząc, iż Ojciec dał Mu pewne atrybuty swej natury (takie jak np. &ldquo;życie w sobie&rdquo;). Istnieje także grono unitarian przyznających Jezusowi nie tylko boską potęgę i moc, ale także naturę. Wierzą oni, iż nasz Zbawiciel posiada w niebiańskiej chwale taką samą naturę jak Ojciec, będąc przy tym odrębną od Niego osobą i istotą. Dla części z nich, Jezus jako Jednorodzony Syn, został zrodzony przed wszelkim stworzeniem &ndash; będąc w ten spos&oacute;b od tego stworzenia odrębnym. Można zatem uznawać boskość Jezusa nawet w ontycznym tego słowa znaczeniu (choć jest to oczywiście boskość udzielona, a nie &bdquo;wrodzona&rdquo;), wyłączać Go z kategorii stworzeń i jednocześnie nie być trynitarianinem. Wydaje się, że większość pisarzy kościelnych pierwszych trzech wiek&oacute;w cytowanych przez apologet&oacute;w trynitarnych, reprezentuje punkt widzenia bardziej zbliżony do takich właśnie unitarian, niż ortodoksję trynitarną uformowaną w IV wieku. Innymi słowy, bycie trynitarianinem to coś dużo więcej niż uznawanie Jezusa za Boga, to uznawanie Go za<span>&nbsp;</span><strong>tego samego Boga<span>&nbsp;</span></strong>co Ojciec i Duch, z takimi samymi atrybutami i tą samą chwałą, będących tą samą substancją (a nie &ndash; mających tą samą substancję).<a href="https://thaleia.pl/wp-admin/#1"><sup><strong>1</strong></sup></a><span>&nbsp;</span>Tego rodzaju pogląd trudno jest spotkać w pismach chrześcijańskich z pierwszych dw&oacute;ch wiek&oacute;w, a nawet w wieku trzecim i na początku IV wydają się one być mniejszością, choć daje się zauważyć stopniowe zr&oacute;wnywanie Syna z Ojcem.</p>
<p align="justify"></p>
<p align="justify">&nbsp; To, co opisałem powyżej, zilustruję na przykładzie jednego z najbardziej znamienitych chrześcijan, żyjących w IV wieku, autora&nbsp;<em>Historii Kościelnej &ndash;</em><span>&nbsp;</span>Euzebiusza z Cezarei. Oto kilka świadectw dotyczących tego biskupa, związanych z jego poglądami w kontekście Soboru Nicejskiego (325):</p>
<p align="justify"></p>
<blockquote>
<p><a></a><a></a>Na synodzie w Antiochii (325 r.) został ekskomunikowany, ponieważ odrzucił wyznanie wiary skierowane przeciw Ariuszowi. Na soborze w Nicei (325 r.) przedłożył pojednawczą formułę wyznania wiary; najpierw z wewnętrznymi zastrzeżeniami złożył podpis pod postanowieniami soboru, ale p&oacute;źniej wraz z innymi wystąpił przeciw partii nicejskiej; wystąpił przeciw niej r&oacute;wnież na synodzie w Tyrze (335 r.), na kt&oacute;rym pozbawiono Atanazego<a href="https://thaleia.pl/wp-admin/#2"><sup><strong>2</strong></sup></a><span>&nbsp;</span>tronu biskupiego.<a href="https://thaleia.pl/wp-admin/#3"><sup><strong>3</strong></sup></a></p>
</blockquote>
<p>Postawę Euzebiusza w tamtych gorących czasach bardzo ciekawie opisują dwaj kolejni autorzy:</p>
<blockquote>
<p><a></a>Biskupi podpisując się pod uchwałami Soboru Nicejskiego &ndash; niekt&oacute;rzy pod dużą presją cesarza &ndash; zobowiązali się do odżegnania od pogląd&oacute;w Ariusza. Co do tego panowała wśr&oacute;d nich zgoda. Nie było natomiast takiej zgody co do interpretacji użytych formuł. Jak już było powiedziane, formuły te nie były jednoznaczne i dopuszczały r&oacute;żne interpretacje. Zamieszanie powiększało się przez fakt, że wielu broniło samych sformułowań, choć podkładali pod nie treści niezgodne z duchem &lsquo;Credo&rsquo;. Były też inne czynniki wpływające na przebieg tych spor&oacute;w. Do takich można zaliczyć: animozje personalne i zmieniające się warunki polityczne (wpływy na dworze i sympatie cesarzy decydowały o przewadze jednej czy drugiej opcji). W dyskusji stosowano r&oacute;żne metody. Prowadzono dyskusje teologiczne (pisząc teksty, zwołując synody), ale też uciekano się do pomocy cesarza, wykorzystywano środki administracyjne do usuwania przeciwnik&oacute;w ze stolic biskupich. Wśr&oacute;d biskup&oacute;w katolickich (w odr&oacute;żnieniu od ariańskich) wykrystalizowały się, i to zaraz po Soborze, dwa stanowiska. Jedno to było tych, kt&oacute;rzy byli niezadowoleni z wyrażeń zawartych w &lsquo;Credo&rsquo;. Występowali oni często przeciw tym sformułowaniom lub też ich unikali, szukali nowych. Niezależnie od ich woli, było to często interpretowane jako sprzyjanie arianizmowi. Było to o tyle usprawiedliwione, że istotnie zdarzali się w tym gronie filoarianie a nawet rzeczywiści arianie. Przykładem biskup&oacute;w unikających zwłaszcza terminu &lsquo;<em>homoousios&rsquo;</em><span>&nbsp;</span>byli Euzebiusz z Cezarei, a potem Cyryl Jerozolimski. Euzebiusz odrzucał pogląd &lsquo;stworzenia Syna z niczego&rsquo;, ale też nie był zwolennikiem nauki o całkowitej r&oacute;wności Ojca i Syna; to wg niego oznaczałoby zanegowanie ich odrębności. M&oacute;wiąc o naturze Syna, wolał m&oacute;wić o jej &lsquo;podobieństwie pod każdym względem&rsquo; do natury &lsquo;pierwszego i jedynego Boga&rsquo; (Cemonstratio 5,5).<a href="https://thaleia.pl/wp-admin/#4"><sup><strong>4</strong></sup></a></p>
</blockquote>
<blockquote>
<p><a></a>Rzecz znamienna, że w swych rozprawach, pisanych już po soborze nicejskim, nigdy nie użył o Synu Bożym określonego i przyjętego w wyznaniu wiary ścisłego wyrażenia&nbsp;<em>homoousios</em>&nbsp;&ndash; wsp&oacute;łistotny Ojcu, a pozostawał zawsze w ścisłych, a nawet serdecznych stosunkach z arjanami. Istnieje bardzo poważne podejrzenie, że zawarł rodzaj przymierza z Euzebjuszem Nikomedyjskim, otwartym zwolennikiem arjan, celem wywr&oacute;cenia i odwołania symbolu nicejskiego, tudzież że wpłynął na niejedno nieszczęsne postanowienie Konstantyna, zwr&oacute;cone przeciwko szermierzom o b&oacute;stwo Chrystusowe. Rzecz pewna, iż się wrogo odnosił do obrońc&oacute;w wyznania soboru nicejskiego, że brał czynny udział w synodzie antjocheńskim, kt&oacute;ry prawowiernego biskupa Antjochji, Eustatiosa, urzędu pozbawił, że tak samo w r. 334 w Cezarei i 335 w Tyrze przyczynił się do potępienia Atanazego, oraz rok p&oacute;źniej w Konstantynopolu do złożenia z urzędu Marcelego z Ancyry&hellip; &ldquo;<a href="https://thaleia.pl/wp-admin/#5"><sup><strong>5</strong></sup></a></p>
</blockquote>
<p align="justify">&nbsp; Zauważmy, według tych świadectw Euzebiusz był sympatykiem arian i przeciwnikiem nicejczyk&oacute;w. Euzebiusz niewątpliwie nie był trynitarianinem. A jednak ten właśnie Euzebiusz bardzo mocno broni boskości Jezusa i Jego zrodzenia przed wszelkim stworzeniem, o czym każdy czytelnik jego<span>&nbsp;</span><em>Historii Kościelnej</em><span>&nbsp;</span>może się przekonać. Dla Euzebiusza bowiem Jezus był Bogiem z Boga, ale nie był&nbsp;<strong>tym samym</strong>&nbsp;Bogiem co Jego Ojciec &ndash; nie był tą samą istotą. Swoją drogą, myślę, że warto w tym miejscu wyjaśnić jeszcze jedną sprawę pośrednio związaną z b&oacute;stwem Jezusa. Ot&oacute;ż nawet w opozycyjnych<span>&nbsp;</span><em>credach</em><span>&nbsp;</span>formułowanych po Soborze Nicejskim znajdujemy stwierdzenia wyrażające pogląd, że Syn został zrodzony w wieczności, przed powstaniem czasu. Na tej podstawie niekt&oacute;rzy mogliby wnioskować, iż wszyscy używający takiego sformułowania wierzyli w nie mające początku istnienie Logosa. Ot&oacute;ż z takiej myślowej konstrukcji niekoniecznie to wynika. Co ciekawe, nawet Ariusz wyrażał swoją wiarę w podobny spos&oacute;b, a pomimo tego uznawał iż, &bdquo;był czas, w kt&oacute;rym Syna nie było&rdquo;. Oto jego słowa:</p>
<blockquote>
<p><a></a>&hellip;stworzony przez wolę Boga przed czasem i eonami i od Ojca otrzymał życie, byt i chwałę, kt&oacute;rym Ojciec pozwolił jednocześnie z Nim zaistnieć. Albowiem Ojciec, gdy przekazał Mu wszystko w dziedzictwie, sam nie pozbawił się tego, co bez powstawania w sobie nosi; jest on przecież źr&oacute;dłem bytu. Są zatem trzy hipostazy: (Ojciec, Syn i Duch Święty). Mianowicie sam B&oacute;g, o ile jest On fundamentem wszelkiego bytu, jest absolutnie niepochodzący. Syn, zrodzony z Ojca poza czasem, stworzony i ukonstytuowany przed wszystkimi eonami, nie istniał, zanim nie został zrodzony; ale On jeden, jako zrodzony poza czasem (i) przed wszystkim (innym stworzeniem), otrzymał istnienie od (samego) Ojca. Nie jest On ani odwieczny, ani jednakowo wieczny z Ojcem, ani nie dzieli On z Ojcem niezrodzoności&hellip;<a href="https://thaleia.pl/wp-admin/#6"><sup><strong>6</strong></sup></a></p>
</blockquote>
<p align="justify">&nbsp; W podobnej opinii nie było sprzeczności &ndash; dla starożytnych wieczność, bądź istnienie przed czasem, niekoniecznie oznaczało to, o czym my intuicyjnie w takiej sytuacji myślimy. Ksiądz Henryk Pietras SJ, we &ldquo;Wprowadzeniu&rdquo; do<span>&nbsp;</span><em>Przeciw Prakseaszowi</em><span>&nbsp;</span>Tertuliana, wyjaśnia sprawę w następujący spos&oacute;b:</p>
<blockquote>
<p><a></a>Chcąc przejść od tak pojętej jedyności Boga do Tr&oacute;jcy, trzeba było wprowadzić pewne kategorie określające następstwo wydarzeń: w wieczności, na początku, w czasie. Nie widziano żadnego powodu, by Syn Boży miał istnieć w wieczności, to jest przed początkiem, gdyż i tak nie miał do spełnienia żadnej misji. Jedynego i samotnego Boga nie ma więc sensu nazywać przedwiecznym Ojcem, gdyż nie miał Syna, ani też Sędzią, gdyż nie miał co rozsądzać.&nbsp;Wprowadzając rozr&oacute;żnienie na wieczność, początek i czas, można było teoretyzować na temat odwieczności Boga. Warto zaznaczyć, że dla starożytnych pojęcie &lsquo;wieczności&rsquo; było znacznie pojemniejsze niż dla nas. Orygenes zebrał poszczeg&oacute;lne znaczenia tego słowa w komentarzu do Listu do Rzymian: m&oacute;wi się o wieczności, gdy nieznany jest koniec, gdy coś swoim trwaniem wykracza poza obecny świat, oznacza ona jakiś długi czas, czy długość życia człowieka lub czas trwania tego świata. [&hellip;] Zakres znaczeniowy greckiego słowa<span>&nbsp;</span><em>aion</em><span>&nbsp;</span>lub łacińskiego<span>&nbsp;</span><em>aeternitas</em><span>&nbsp;</span>czy<span>&nbsp;</span><em>saeculum</em><span>&nbsp;</span>był tak duży, że m&oacute;wienie o odwiecznym Logosie w Bogu także niczego nie musiało jeszcze przesądzać z punktu widzenia naszego rozumienia wieczności, zgodnie z kt&oacute;rym nie chodzi tylko o koniec (lub jego brak) jakiegoś trwania, ale i o odsunięcie w nieskończoność początku.<a href="https://thaleia.pl/wp-admin/#7"><sup><strong>7</strong></sup></a></p>
</blockquote>
<p align="justify">&nbsp; Tak więc Ariusz był całkowicie konsekwentny twierdząc z jednej strony, iż Logos jest &bdquo;zrodzony przed czasem&rdquo; i jednocześnie przyznający się do wiary, iż &bdquo;był czas, w kt&oacute;rym Syna nie było&rdquo;. Wieczność bowiem była dla niego r&oacute;wnież &bdquo;czasowa&rdquo; skoro wiązała się z następstwem zdarzeń, zaś stworzony wraz z wszechświatem czas zdaje się przynależeć do innej kategorii czegoś, co mierzy owo następstwo zdarzeń. Innymi słowy, jest czas stworzony wraz z naszym wszechświatem&nbsp;i zapoczątkowanie istnienia Syna nie miało miejsce w obrębie jego strumienia.&nbsp;Jest też czas Boga, w kt&oacute;rym istnieje następstwo zdarzeń, lecz jest ono mierzone inaczej niż w tym pierwszym przypadku. To w tym &ldquo;miejscu&rdquo; Syn został zrodzony i miał sw&oacute;j początek.</p>
<p align="justify"></p>
<p align="justify">&nbsp; Reasumując, jeśli spotkasz Czytelniku cytaty chrześcijan z pierwszych dw&oacute;ch wiek&oacute;w, a nawet z wieku trzeciego czy też czwartego, kt&oacute;re nazywają Pana Jezusa Bogiem, to nie traktuj tego jako dowodu na ich wiarę w Tr&oacute;jcę (ani na dow&oacute;d wiary w absolutną boskość Pana Jezusa). Wiara trynitarna bowiem, to nie tylko wiara w b&oacute;stwo Syna i Jego zrodzenie przed czasem. Wiara trynitarna to uznawanie braku początku istnienia Słowa. To nie tylko przyznanie boskości Jezusowi, ale także twierdzenie, iż Syn jest<span>&nbsp;</span><strong>liczbowo</strong><span>&nbsp;</span><strong>tym samym</strong><span>&nbsp;</span>Bogiem co Ojciec, stanowiąc z tym ostatnim jedną istotę, jedną substancję, jedną naturę oraz dzieląc z Nim te same atrybuty. I choć pisma wczesnochrześcijańskie często pokazują Pana Jezusa jako Boga, nie ulega dla mnie żadnej wątpliwości, że opisywana przez nich boskość, najczęściej jest inną boskością niż ta, kt&oacute;ra została zdefiniowana w p&oacute;źniejszym symbolu w Nicei czy też w Konstantynopolu. Sądzę r&oacute;wnież, że owa boskość Zbawiciela nauczana przez pisarzy kościelnych, nie ma zbyt wiele wsp&oacute;lnego z tą boskością, kt&oacute;ra jest obecna w wyznaniach wiary wsp&oacute;łczesnych społeczności trynitarnych. Jest to raczej boskość bliższa poglądom części dzisiejszych unitarian, kt&oacute;ra uważa, iż natura Pana Jezusa jest podobna bądź taka sama jak Ojca, a On sam został zrodzony przez Boga i z Jego woli ustanowiony Panem i dziedzicem całego stworzenia. Jako taki, zbawiwszy nas od grzechu i śmierci, godzien jest też naszej czci i uwielbienia, ku chwale Boga Ojca.</p>
<p align="right">sierpień 2017</p>
<h3 class="western">Przypisy</h3>
<p><a></a><a href="https://thaleia.pl/wp-admin/#1a"><sup><strong>1</strong></sup></a><span>&nbsp;</span>Będzie to widoczne w ortodoksyjnych wyznaniach wiary powstałych w czasie konfliktu ariańskiego.</p>
<p><a></a><a href="https://thaleia.pl/wp-admin/#2a"><sup><strong>2</strong></sup></a><span>&nbsp;</span>Atanazy był gł&oacute;wnym polemistą z dziełami Ariusza. Do tej pory uważany jest za jednego z najbardziej zasłużonych apologet&oacute;w trynitarnych.</p>
<p><a></a><a href="https://thaleia.pl/wp-admin/#3a"><sup><strong>3</strong></sup></a><span>&nbsp;</span>Berthold Altaner, Alfred Stuiber,&nbsp;<em>Patrologia</em>, Instytyt Wydawniczy Pax, Warszawa 1990, str. 308.</p>
<p><a></a><a href="https://thaleia.pl/wp-admin/#4a"><sup><strong>4</strong></sup></a><span>&nbsp;</span>Ks. Antoni Żurek,&nbsp;<em>Wprowadzenie do Ojc&oacute;w Kościoła</em>, Krak&oacute;w 1993, str. 82.</p>
<p><a></a><a href="https://thaleia.pl/wp-admin/#5a"><sup><strong>5</strong></sup></a><span>&nbsp;</span><em>Historia Kościelna</em>&nbsp;<em>Euzebiusza</em>, Ks. Arkadiusz Lisiecki &ndash; Wstęp, POK 3, Poznań 1924, str. XVI.</p>
<p><a></a><a href="https://thaleia.pl/wp-admin/#6a"><sup><strong>6</strong></sup></a><span>&nbsp;</span>Ks. Franz Courth,<span>&nbsp;</span><em>B&oacute;g Tr&oacute;jjedynej Miłości</em>, tłum. ks. Marian Kowalczyk, Pallottinum, Poznań 1997, str. 173</p>
<p><a></a><a href="https://thaleia.pl/wp-admin/#7a"><sup><strong>7</strong></sup></a><span>&nbsp;</span>Henryk Pietras SJ, we<span>&nbsp;</span><em>Wprowadzeniu</em><span>&nbsp;</span>do: Tertulian,&nbsp;<em>Przeciw Prakseaszowi, III.1-2</em>, Wydawnictwo WAM, Krak&oacute;w 1997, str. 9-10.</p>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/21.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/unitarianizm/boskosc-jezusa-a-swiadectwa-pierwszych-chrzescijan" style="text-decoration: none;">https://thaleia.pl/unitarianizm/boskosc-jezusa-a-swiadectwa-pierwszych-chrzescijan</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898026&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">3d5e433ae6</p>
</div>
</body>
