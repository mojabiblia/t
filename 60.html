<html lang="pl-PL">
<head>
<meta charset="UTF-8" />
<title>Ja jestem – pojmanie Jezusa</title>

<meta name="description" content="Ja jestem – pojmanie Jezusa / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://thaleia.pl/unitarianizm/ja-jestem-pojmanie-jezusa" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Ja jestem – pojmanie Jezusa" />
<meta property="og:description" content="Ja jestem – pojmanie Jezusa / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

<h1 class="entry-title">&ldquo;Ja jestem&rdquo; &ndash; pojmanie Jezusa</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/unitarianizm/ja-jestem-pojmanie-jezusa/">1 stycznia, 2019</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<p>Pierwszym z tych dw&oacute;ch tekst&oacute;w zawierających wyrażenie<span>&nbsp;</span><em>ego eimi</em><span>&nbsp;</span>bez orzecznika, kt&oacute;rym to trynitarianie nadają specyficzne znaczenie utożsamiania się Chrystusa z Bogiem Jahwe, jest fragment z Ewangelii Jana 18:1-8. W przekładzie Biblii Tysiąclecia jest on oddany następująco:</p>
<blockquote>
<p>J 18:1-8 (BT V)<br />1. To powiedziawszy, Jezus wyszedł z&nbsp;uczniami swymi za potok Cedron. Był tam ogr&oacute;d, do kt&oacute;rego wszedł On i&nbsp;Jego uczniowie.<br />2. Także i&nbsp;Judasz, kt&oacute;ry Go wydał, znał to miejsce, bo Jezus i&nbsp;uczniowie Jego często się tam gromadzili.<br />3. Judasz, otrzymawszy kohortę oraz strażnik&oacute;w od arcykapłan&oacute;w i&nbsp;faryzeusz&oacute;w, przybył tam z&nbsp;latarniami, pochodniami i&nbsp;bronią.<br />4. A&nbsp;Jezus, wiedząc o&nbsp;wszystkim, co miało na Niego przyjść, wyszedł naprzeciw i&nbsp;rzekł do nich: Kogo szukacie?<br />5. Odpowiedzieli Mu: Jezusa z&nbsp;Nazaretu. Rzekł do nich Jezus: JA JESTEM. R&oacute;wnież i&nbsp;Judasz, kt&oacute;ry Go wydał, stał między nimi.<br />6. Skoro więc [Jezus] rzekł do nich: JA JESTEM, cofnęli się i&nbsp;upadli na ziemię.<br />7. Powt&oacute;rnie ich zapytał: Kogo szukacie? Oni zaś powiedzieli: Jezusa z&nbsp;Nazaretu.<br />8. Jezus odrzekł: Powiedziałem wam, że Ja jestem. Jeżeli więc Mnie szukacie, pozw&oacute;lcie tym odejść.</p>
</blockquote>
<p></p>
<p>Tak jak w poprzednich tego typu przypadkach, tutaj r&oacute;wnież tłumacze nie ustrzegli się manipulacji oddając dwukrotnie<span>&nbsp;</span><em>ego eimi</em><span>&nbsp;</span>jako &bdquo;JA JESTEM&rdquo; pisanymi dużymi literami, czego naturalnie w oryginale nie ma, ani czego nie sugeruje greka. Ciekawe jest przy tym to, że nie uczynili tego w wersecie 8, w kt&oacute;rym mamy do czynienia z dokładnie tym samym sformułowaniem. Pominąwszy jednak ten drobny szczeg&oacute;ł przejdźmy do meritum. Ot&oacute;ż część trynitarian widzi w tych tekstach nawiązanie do Bożego Imienia nie tylko z powodu &bdquo;absolutnego&rdquo; użycia omawianego wyrażenia, lecz także za przyczyną reakcji &bdquo;kohorty&rdquo; oraz strażnik&oacute;w. Według zwolennik&oacute;w nauki o Tr&oacute;jcy, ludzie wysłani po to, by schwytać Pana Jezusa cofnęli się i upadli, ponieważ usłyszeli boskie Imię. W innym przypadku trudno byłoby bowiem wytłumaczyć ich zachowanie. Jednak, czy faktycznie mielibyśmy tu do czynienia z czymś niezrozumiałym?</p>
<p>Szczerze m&oacute;wiąc, wydaje się to myślenie bardzo &bdquo;życzeniowe&rdquo;. Przede wszystkim, jak zaznaczono wcześniej, wyrażenie<span>&nbsp;</span><em>ego eimi</em><span>&nbsp;</span>pełni w grece bardzo często funkcję samoidentyfikacji. W omawianym przez nas przypadku jest to tym bardziej widoczne, że cały kontekst wskazuje właśnie na takie jego zrozumienie. Wysłannicy żydowskiego kleru szukali bowiem Pana Jezusa, a ten odpowiedział im po prostu, że On jest tym, kt&oacute;rego szukają. Wynika to ewidentnie z treści całej perykopy.</p>
<p></p>
<p>Po drugie, warto zastanowić się, co tak naprawdę powiedział Pan Jezus? Tu możliwości mamy kilka, zakładając, iż jego wypowiedź była w języku hebrajskim. Jeśli Boży Syn użył sł&oacute;w<span>&nbsp;</span><em>ehjeh aszer ehjeh</em>, to jest oczywiste, że Jan nie oddałby tego zwykłym &bdquo;Ja jestem&rdquo;, ponieważ, po pierwsze, przetłumaczyłby niedokładnie, a po drugie, tak oddane słowa nikomu czytającemu po grecku nie zasugerowałyby niczego. Pamiętajmy bowiem, że w tamtych czasach nie funkcjonował w zasadzie żaden inny przekład Starego Testamentu na język grecki, pr&oacute;cz Septuaginty. A ta ostatnia, jak wiadomo, nie oddaje imienia Boga jako<span>&nbsp;</span><em>Ego eimi</em><span>&nbsp;</span>(&bdquo;ja jestem&rdquo;), lecz jako Ho on (&bdquo;Istniejący/Będący&rdquo;). Gdyby więc Pan Jezus nawiązał faktycznie do Wj 3:14 i powiedział<span>&nbsp;</span><em>ehjeh aszer ehjeh</em>, to chcąc zasugerować czytelnikowi taki związek, Jan prawdopodobnie oddałby to po grecku tak jak Septuaginta: ego eimi ho on podkreślając w ten spos&oacute;b grę sł&oacute;w, lub ewentualnie w formie:<span>&nbsp;</span><em>ego eimi hos eimi</em><span>&nbsp;</span>(&bdquo;ja jestem, kt&oacute;ry jestem&rdquo;), kt&oacute;re z kolei bliższe byłoby dosłownemu tłumaczeniu tekstu hebrajskiego. W związku z tym, że Jan tego nie uczynił, raczej bardzo wątpliwe wydaje się to, że Pan Jezus użył sł&oacute;w<em><span>&nbsp;</span>ehjeh aszer ehjeh</em>.</p>
<p></p>
<p>Druga możliwość to wypowiedź prostsza: zwykłe<span>&nbsp;</span><em>ehjeh<span>&nbsp;</span></em>(&bdquo;będę/jestem&rdquo;) lub<span>&nbsp;</span><em>ani ehjeh</em><span>&nbsp;</span>(&bdquo;ja będę/ja jestem&rdquo;). Zakładając, że<span>&nbsp;</span><em>ehjeh<span>&nbsp;</span></em>rozumiemy jako &bdquo;jestem&rdquo; a nie &bdquo;będę&rdquo;, można faktycznie dość og&oacute;lnie stwierdzić, że jest to odpowiednik greckiego<span>&nbsp;</span><em>ego eimi</em>. Problem polega jednak na tym, że tak naprawdę samo<span>&nbsp;</span><em>ehjeh<span>&nbsp;</span></em>zostało użyte w stosunku do Boga w znaczeniu zbliżonym do Jego imienia tylko jeden raz &ndash; właśnie w Wj 3:14. Nigdy przedtem, ani nigdy potem B&oacute;g nie używa w stosunku do siebie takiego określenia. Mało tego, Jego imię zostało wyrażone w wersecie p&oacute;źniejszym nie jako<span>&nbsp;</span><em>ehjeh</em>, lecz jako JHWH:</p>
<blockquote>
<p><span>Wj 3:15 (VPk)<br />15.&nbsp;</span><span>I_powiedział jeszcze B&oacute;g do_Mojżesza: Tak_powiesz do_syn&oacute;w Izraela: JHWH B&oacute;g ojc&oacute;w_waszych, B&oacute;g Abrahama, B&oacute;g Izaaka, i_B&oacute;g Jakuba posłał_mnie do_was. To_(jest)_imię_moje na_wieki i_to wspomnienie_moje z_pokolenia (na)_pokolenie.</span></p>
</blockquote>
<p></p>
<p>Widać więc, że to imieniem JHWH miano nazywać Boga i tak też czyniono. W Starym Testamencie zostało ono użyte w stosunku do Boga ponad 6000 razy, podczas gdy samo słowo<span>&nbsp;</span><em>ehjeh</em>, tylko raz, we wspomnianej wcześniej Księdze Wyjścia 3:14 i w dodatku nie tyle jako Boże imię, lecz raczej jako jedno ze znaczeń Jego imienia, opis jednej z cech/przymiot&oacute;w Jego osoby bądź też natury. R&oacute;wnież w literaturze żydowskiej nie spotykamy się ze zwyczajem nazywania Boga jako<span>&nbsp;</span><em>ehjeh</em>. Nawet zakładając zatem, że Pan Jezus użył w tym miejscu sł&oacute;w<span>&nbsp;</span><em>ehjeh</em><span>&nbsp;</span>lub<span>&nbsp;</span><em>ani ehjeh</em>, trudno jest przypuszczać, że ludzie słyszący te słowa w og&oacute;le odebraliby je jako imię Boga, po kt&oacute;rego usłyszeniu należy oddać pokłon. To słowo zwyczajnie nie było w &bdquo;codziennym obiegu&rdquo; jako Boże imię.</p>
<p></p>
<p>Trzecia ewentualność, kt&oacute;rą można wziąć pod uwagę pr&oacute;bując odpowiedzieć na pytanie, jakiego sformułowania użył w tym miejscu Chrystus, to wyrażenie ani hu, kt&oacute;re wydaje się najbardziej zbliżone semantycznie do<span>&nbsp;</span><em>ego eimi</em>. Tłumaczy się je zazwyczaj &bdquo;ja jestem&rdquo; lub też &bdquo;ja nim jestem&rdquo;. Jednakże o ile samodzielne<span>&nbsp;</span><em>ehjeh<span>&nbsp;</span></em>jeden raz posłużyło natchnionym pisarzom do opisania znaczenia imienia Boga, to ani hu nigdy nie pełniło takiej funkcji ani w Biblii hebrajskiej, ani też w myśli żydowskiej. Jeśli ludzie wysłani po Pana Jezusa usłyszeli to właśnie sformułowanie (a powt&oacute;rzę, było ono najbliższe znaczeniowo słowom<span>&nbsp;</span><em>ego eimi</em>), to nie ma najmniejszych szans, by skojarzyli je z Bożym imieniem.</p>
<p>I wreszcie czwarta możliwość to ta, że Chrystus faktycznie wypowiedział w&oacute;wczas imię JHWH. W&oacute;wczas reakcja &bdquo;kohorty&rdquo;<a href="https://thaleia.pl/unitarianizm/ja-jestem-pojmanie-jezusa/#sdfootnote1sym">1</a><span>&nbsp;</span>oraz strażnik&oacute;w byłaby zrozumiała i sensowna. Ta ewentualność jest jednak wykluczona przez to, że imię JHWH nie przybiera znaczenia &bdquo;ja jestem&rdquo;. Czesław Bartnik przyznaje:</p>
<blockquote>
<p>&bdquo;Sam tetragram &lsquo;Jahweh&rsquo; to wczesnokananejskie imperfectum od hajah w 3 os. l.p. i oznacza: &lsquo;Kt&oacute;ry jest&rsquo;, &lsquo;on Jest&rsquo;, &lsquo;Będący&rsquo;.&rdquo;<a href="https://thaleia.pl/unitarianizm/ja-jestem-pojmanie-jezusa/#sdfootnote2sym">2</a></p>
</blockquote>
<p>Znaczenie i brzmienie imienia JHWH jest w dalszym ciągu przedmiotem gorących debat, jednakże niemal powszechnie przyznaje się to, o czym pisał ks. Bartnik &ndash; to nie jest forma 1 osoby liczby liczby pojedynczej, a tylko taką można by przełożyć w spos&oacute;b, w kt&oacute;ry uczynił to apostoł Jan: jako<span>&nbsp;</span><em>ego eimi</em>. Nie ma więc praktycznie żadnej możliwości, by osoby wysłane po Chrystusa usłyszały imię Boga JHWH, uzupełnione oczywiście prawidłowymi samogłoskami hebrajskimi.</p>
<p>Wszystko wskazuje więc na to, że Pan Jezus m&oacute;wiąc słowa zapisane przez apostoła Jana jako<em><span>&nbsp;</span>ego eimi</em><span>&nbsp;</span>miał na myśli dokładnie to samo, co we wszystkich dotąd omawianych przypadkach &ndash; zwykłą samoidentyfikację.<a href="https://thaleia.pl/unitarianizm/ja-jestem-pojmanie-jezusa/#sdfootnote3sym">3</a><span>&nbsp;</span>Na pytanie: &bdquo;kogo szukacie?&rdquo;, pada odpowiedź: &bdquo;Jezusa Nazareńskiego&rdquo;, po czym Chrystus przyznaje: &bdquo;To ja jestem&rdquo;, jak oddaje to Biblia Warszawsko-Praska oraz Biblia Pierwszego Kościoła. Nie są to oczywiście jedyne przekłady, kt&oacute;re kierują się w tą stronę interpretacyjną przytoczonej wypowiedzi Pana Jezusa. Nowy Testament w translacji ks. Wolniewicza formułuje to podobnie: &bdquo;Ja nim jestem&rdquo;. Natomiast spośr&oacute;d znanych anglojęzycznych przekład&oacute;w, kt&oacute;re trudno byłoby posądzić o sympatie unitariańskie, wersję &bdquo;I am he/he&rdquo; popierają m.in. Revised Version, World English Bible, Webster Common Version, Weymouth New Testament, Young&rsquo;s Literal Translation, American Standard Version, Bible in Basic English, The Comprehensive New Testament. Wydaje się, że ich autorzy zdawali sobie sprawę ze słabości argument&oacute;w, kt&oacute;re słowa Chrystusa łączą z Bożym imieniem, stąd zdecydowali się na bardziej uczciwe tłumaczenie.</p>
<p></p>
<p>No dobrze, powie ktoś, pozostaje jednak faktem to, że ci, kt&oacute;rzy przyszli pojmać Zbawiciela, cofnęli się i upadli, gdy padło owo<span>&nbsp;</span><em>ego eimi</em>. Czy nie dowodzi to zatem, że &bdquo;coś&rdquo; musiało być w tej odpowiedzi, kt&oacute;rą przytoczył apostoł Jan? Owszem, &bdquo;coś&rdquo; na pewno było. Problem jednak polega na tym, że Pismo nie podaje bezpośrednio przyczyny takiego ich zachowania. Biblia nie stwierdza explicite, że postąpili tak, ponieważ Pan Jezus utożsamił się z Bogiem Jahwe, albo, że usłyszeli właśnie, że Chrystus nazywa się Bożym imieniem. Jeśli apostołowie, a zwłaszcza Jan, tak interpretowali to wydarzenie, to dlaczego nie napisali tego bezpośrednio? Przecież mieli do tego odpowiednie środki wyrazu oraz zas&oacute;b słownictwa. Ba, apostoł Jan miał tendencję do uwzględniania w swej Ewangelii żydowskiego słownictwa i tłumaczenia tegoż na grecki. Tak czyni w 1:38, 41, 42; 4:25; 9:7; 19:17. Jeśli czyni tak w przypadku termin&oacute;w &bdquo;Rabbi&rdquo;, &bdquo;Mesjasz&rdquo;, &bdquo;Kefas&rdquo;, &bdquo;Syloe&rdquo;, czy też &bdquo;Golgoty&rdquo;, to dlaczego nie tłumaczy użytych przez Jezusa sł&oacute;w w J 18:5-6, kt&oacute;re podobno miały Go utożsamiać z Bogiem Jahwe? Przecież to musiałoby być szalenie ważna informacja i gdyby taka była faktyczna intencja sł&oacute;w wypowiedzianych przez Jezusa, to dziwić musi brak wyjaśnienia i pozostawienie tego do indywidualnej interpretacji. Chyba, że waga owego &bdquo;wycofania&rdquo; i upadku na ziemię nie miała takiego znaczenia, jakie pr&oacute;bują mu przypisać niekt&oacute;rzy trynitarianie. Napisałem &bdquo;niekt&oacute;rzy&rdquo;, ponieważ nawet wśr&oacute;d nich pojawiają się komentatorzy, kt&oacute;rzy przyznają, że przyczyny zachowania &bdquo;kohorty&rdquo; oraz strażnik&oacute;w mogły być bardziej prozaiczne. Przykładowo jeden z nich, William Barclay, interpretuje całą sytuację następująco:</p>
<blockquote>
<p>&bdquo;Jest tylko kilka obraz&oacute;w w Piśmie Świętym, kt&oacute;re tak ukazują cechy Jezusa, jak czyni to aresztowanie w Ogrodzie.</p>
</blockquote>
<blockquote>
<p>1. Pokazuje ono Jego odwagę. W czasie Paschy była pełnia księżyca i noc byłą prawie tak jasna jak dzień. Jednak wrogowie Jezusa przyszli z lampami i pochodniami. Dlaczego? Nie potrzebowali ich, aby widzieć drogę w srebrzystej poświacie księżyca. Myśleli, że będą musieli szukać Jezusa między drzewami, w zakątkach i załomach zbocza. Musieli przypuszczać, że będzie się On chował. Kiedy przybyli, Jezus był jednak daleki od ukrywania się. Wyszedł naprz&oacute;d. &bdquo;Kogo szukacie&rdquo;? zapytał. &bdquo;Jezusa z Nazaretu&rdquo; odpowiedzieli. Doszła ich Jego odpowiedź: &bdquo;Ja nim jestem&rdquo;. Człowiek, o kt&oacute;rym myśleli, że będą musieli Go szukać ukrytego między drzewami, czy w jaskiniach, stanął przed nimi, jakby beztrosko rzucając im wyzwanie.</p>
</blockquote>
<blockquote>
<p>Podczas hiszpańskiej wojny domowej było oblężone jedno miasto. Niekt&oacute;rzy chcieli się poddać, ale wystąpił pewien człowiek i rzekł: &bdquo;Lepiej jest umrzeć, stojąc na własnych nogach, niż żyć a kolanach&rdquo;. Jeśli Jezus musiał umrzeć, zamierzał umrzeć jak bohater.</p>
</blockquote>
<blockquote>
<p>2. Pokazuje ono Jego autorytet. On ze swojej strony był pojedynczą, nieuzbrojoną, samotną postacią. Oni, setki ich, byli uzbrojeni i wyposażeni, a mimo to wobec Jego osoby cofnęli się i padli na ziemię. W tamtej chwili musiała promienieć z Jezusa moc, promieniował Jego autorytet, kt&oacute;ry mimo samotności czynił Go mocniejszym od siły Jego wrog&oacute;w.&rdquo;<a href="https://thaleia.pl/unitarianizm/ja-jestem-pojmanie-jezusa/#sdfootnote4sym">4</a></p>
</blockquote>
<p></p>
<p>Według Barclay&rsquo;a zatem, przyczyną takiej a nie innej reakcji os&oacute;b pragnących aresztowania Jezusa był Jego majestat, autorytet i moc. Taka interpretacja jest możliwa w świetle tego co się stało wcześniej, a co Jan opisał w si&oacute;dmym rozdziale. Wydarzenia te mają miejsce podczas Święta Namiot&oacute;w, gdy Chrystus naucza Żyd&oacute;w, a ci z kolei, pragnąc Go zabić (w. 1), wysyłają sługi w celu Jego uwięzienia (w. 32). Jednakże owi słudzy przychodzą z powrotem do kapłan&oacute;w i faryzeusz&oacute;w, i na pytanie czemu Go nie pojmali, odpowiadają: &bdquo;Nigdy jeszcze żaden człowiek tak nie przemawiał, jak ten człowiek m&oacute;wi&rdquo; (w. 46). Widać więc, że zaniechali tego, co mieli uczynić, z powodu mocy i autorytetu Pana Jezusa. To samo mogło mieć miejsce podczas aresztowania opisanego w 18 rozdziale. W tym kontekście warto przywołać jeszcze jedną historię ze Starego Testamentu, kt&oacute;rą owi słudzy mogli mieć w swym umyśle, i kt&oacute;ra dodatkowo mogła spowodować ich opisywaną reakcję:</p>
<blockquote>
<p>2Krl 1:7-15 (BW)<br /><span>7.&nbsp;</span><span>On zaś zapytał ich: Jak wyglądał ten mąż, kt&oacute;ry wyszedł naprzeciw was i powiedział do was te słowa?<br /></span>8. A oni odpowiedzieli mu: Był to mąż długowłosy, przepasany sk&oacute;rzanym pasem wok&oacute;ł swoich bioder. A on na to: To Eliasz Tiszbita.<br />9. Wtedy posłał po niego dow&oacute;dcę pięćdziesięciu wojownik&oacute;w z jego pięćdziesięcioma, a gdy ten doszedł do niego, siedział on na szczycie g&oacute;ry. I przem&oacute;wił do niego: Mężu Boży, kr&oacute;l nakazuje, abyś zszedł.<br />10. Odpowiadając Eliasz rzekł do dow&oacute;dcy pięćdziesięciu wojownik&oacute;w: Jeżeli jestem mężem Bożym, to niech ogień spadnie z nieba i niech pochłonie ciebie i twoich pięćdziesięciu. I spadł ogień z nieba i pochłonął go wraz z jego pięćdziesięcioma.<br />11. Wtedy ponownie posłał po niego innego dow&oacute;dcę pięćdziesięciu wojownik&oacute;w z jego pięćdziesięcioma, kt&oacute;ry odezwał się do niego w te słowa: Mężu Boży, kr&oacute;l nakazuje, abyś natychmiast zszedł.<br />12. Odpowiadając Eliasz rzekł do nich: Jeżeli jestem mężem Bożym, to niech ogień spadnie z nieba i niech pochłonie ciebie i twoich pięćdziesięciu. I spadł ogień Boży z nieba, i pochłonął go wraz z jego pięćdziesięcioma.<br />13. Wtedy ponownie wysłał trzeciego dow&oacute;dcę pięćdziesięciu wojownik&oacute;w z jego pięćdziesięcioma. A gdy ten trzeci dow&oacute;dca pięćdziesięciu wojownik&oacute;w tam wstąpił, padł przed Eliaszem na kolana, błagając go tymi słowy: Mężu Boży, niech moje życie i życie tych pięćdziesięciu twoich sług znaczy coś w twoich oczach.<br />14. Oto ogień spadł z nieba i pochłonął dw&oacute;ch poprzednich dow&oacute;dc&oacute;w pięćdziesięciu wojownik&oacute;w wraz z ich pięćdziesięcioma. Lecz teraz niech moje życie coś znaczy w twoich oczach.<br />15. Wtedy odezwał się anioł Pański do Eliasza: Zejdź z nim, nie b&oacute;j się go. Podni&oacute;sł się więc i zszedł z nim do kr&oacute;la,</p>
</blockquote>
<p></p>
<p>Żydzi mieli świadomość, że Pan Jezus może być Mesjaszem. Przynajmniej część z nich zdawała sobie sprawę, że cuda i znaki, kt&oacute;re czynił, mogą świadczyć o tym, że jest posłanym przez Boga Chrystusem. Jeśli nawet nie byli co do tego przekonani, to z pewnością niekt&oacute;rzy mieli wątpliwości. Znając i pamiętając biblijną historię opisaną powyżej, oraz mając świadomość, że mogą właśnie stać przed kimś znacznie większym i potężniejszym niż Eliasz, zwyczajnie się bali, bo nie wiedzieli tak naprawdę, co ich spotka przy pr&oacute;bie aresztowania. Stąd pierwotna reakcja na słowa Chrystusa.</p>
<p>Muszę przyznać, że powyższe wyjaśnienie wydaje się bardzo przekonujące, choć nie jest jedynym możliwym. W znanym protestanckim komentarzu<span>&nbsp;</span><em>Commentary Critical and Explanatory on the Whole Bible</em><span>&nbsp;</span>spotykamy się z interpretacją, kt&oacute;ra zachowanie prześladowc&oacute;w Jezusa przypisuje działaniu ponadnaturalnej mocy użytej względem nich przez Zbawiciela, w celu zademonstrowania, że nikt sam z siebie nie ma prawa aresztowania Go i odebrania Mu życia.<a href="https://thaleia.pl/unitarianizm/ja-jestem-pojmanie-jezusa/#sdfootnote5sym">5</a><span>&nbsp;</span>Jedynie Jego własne pragnienie ofiarniczej śmierci za ludzkość oraz wypełnienia woli Bożej sprawia, że poddaje się swym przyszłym oprawcom. Byłoby to zgodne ze słowami Pana Jezusa zapisanymi nieco p&oacute;źniej przez apostoła Jana:</p>
<p>J 10:17-18 (PE)<br />17. Dlatego Ojciec Mnie miłuje, bo Ja oddaję swoje życie, aby na nowo je odzyskać.<br />18. Nikt Mi go nie odbiera, lecz sam dobrowolnie je oddaję. Mam moc je oddać i mam moc znowu je odzyskać. Taki nakaz otrzymałem od Mojego Ojca.</p>
<p></p>
<p>Widać więc, że istnieją co najmniej dwie możliwe interpretacje tego fragmentu, kt&oacute;re nie bazują na sztucznym i mało realnym por&oacute;wnaniu rzekomego imienia Bożego w formie<span>&nbsp;</span><em>Ego eimi</em><span>&nbsp;</span>(&bdquo;Ja jestem&rdquo;), ze słowami Chrystusa o takim samym brzmieniu. Trudno przy tym doszukać się jakichś logicznych błęd&oacute;w zar&oacute;wno w pierwszej jak i w drugiej, i co ważne, są one prezentowane r&oacute;wnież przez niekt&oacute;rych komentator&oacute;w trynitarnych. Wygląda więc na to, że nie ma żadnych silnych i przekonujących argument&oacute;w wskazujących na to, iż w J 18:5-8 mamy do czynienia z odmiennym niż w poprzednich przypadkach użyciem wyrażenia<span>&nbsp;</span><em>ego eimi</em>. Nic nie stoi na przeszkodzie, by r&oacute;wnież w tym miejscu zdefiniować je jako rodzaj samoidentyfikacji. Zwłaszcza, że &ndash; tak jak wspomniałem wcześniej &ndash; kontekst wypowiedzi bardzo mocno uwiarygodnia takie właśnie rozumienie omawianego sformułowania.</p>
<h3>Przypisy</h3>
<div>
<p><a href="https://thaleia.pl/unitarianizm/ja-jestem-pojmanie-jezusa/#sdfootnote1anc">1</a><span>&nbsp;</span>Istnieje sp&oacute;r co do rozumienia użytego w Jana 18:3 słowa<span>&nbsp;</span><em>speira</em>. Niekt&oacute;rzy twierdzą, iż chodzi o żołnierzy rzymskich, niekt&oacute;rzy, że o oddział żydowskiej &bdquo;policji&rdquo; świątynnej. Ponieważ nie ma to większego znaczenia dla poruszanego tematu, więc nie będę głębiej rozważał tego problemu.</p>
</div>
<div>
<p><a href="https://thaleia.pl/unitarianizm/ja-jestem-pojmanie-jezusa/#sdfootnote2anc">2</a><span>&nbsp;</span>C.S. Bartnik,<span>&nbsp;</span><em>Dogmatyka Katolicka</em>, T. 1, str. 65.</p>
</div>
<div>
<p><a href="https://thaleia.pl/unitarianizm/ja-jestem-pojmanie-jezusa/#sdfootnote3anc">3</a><span>&nbsp;</span>Zob. także S. Zodhiates,<span>&nbsp;</span><em>The Complete Word Study Dictionary: New Testament</em>, str. 515.</p>
</div>
<div>
<p><a href="https://thaleia.pl/unitarianizm/ja-jestem-pojmanie-jezusa/#sdfootnote4anc">4</a><span>&nbsp;</span>W. Barclay,<span>&nbsp;</span><em>Ewangelia według św. Jana</em>, T. 2, str. 295, 296.</p>
</div>
<div>
<p><a href="https://thaleia.pl/unitarianizm/ja-jestem-pojmanie-jezusa/#sdfootnote5anc">5</a><span>&nbsp;</span>R. Jamieson, A.R. Fausset, D. Brown,<span>&nbsp;</span><em>Commentary Critical and Explanatory on the Whole Bible</em>. John 18:6, [online], https://www.studylight.org/commentaries/jfu/john-18.html, [dostęp: 1 sierpnia 2018].</p>
</div>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/61.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/unitarianizm/ja-jestem-pojmanie-jezusa" style="text-decoration: none;">https://thaleia.pl/unitarianizm/ja-jestem-pojmanie-jezusa</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898068&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">845b3dd6a9</p>
</div>
</body>
