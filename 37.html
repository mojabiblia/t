<html lang="pl-PL">
<head>
<meta charset="UTF-8" />
<title>Pierworodny</title>

<meta name="description" content="Pierworodny / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://thaleia.pl/unitarianizm/pierworodny" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Pierworodny" />
<meta property="og:description" content="Pierworodny / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

<h1 class="entry-title">Pierworodny</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/unitarianizm/pierworodny/">18 sierpnia, 2018</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<p align="left">Jednym z termin&oacute;w opisujących wyjątkową relację pomiędzy Bożym Synem a Ojcem jest słowo<span>&nbsp;</span><span>&pi;&rho;&omega;&tau;ό&tau;&omicron;&kappa;&omicron;&sigmaf;</span>&nbsp;(<em>prototokos</em>). Występuje ono między innymi w znanym fragmencie z Listu do Kolosan:</p>
<blockquote>
<p>Kol. 1:15-17 (BW)<br />15. On jest obrazem Boga niewidzialnego, pierworodnym wszelkiego stworzenia,<br />16. Ponieważ w nim zostało stworzone wszystko, co jest na niebie i na ziemi, rzeczy widzialne i niewidzialne, czy to trony, czy panowania, czy nadziemskie władze, czy zwierzchności; wszystko przez niego i dla niego zostało stworzone.<br />17. On też jest przed wszystkimi rzeczami i wszystko na nim jest ugruntowane,</p>
</blockquote>
<p>W Wielkim słowniku grecko-polskim Nowego Testamentu, ksiądz Remigiusz Popowski tłumaczy<span>&nbsp;</span><em>prototokos</em>&nbsp;jako &bdquo;pierworodny&rdquo; i jest to jedyna podana definicja. Słowo to występuje 125 razy w greckiej Septuagincie oraz 9 razy w Nowym Testamencie. W przygniatającej większości przypadk&oacute;w oznacza po prostu pierwsze chronologicznie urodzone dziecko, kt&oacute;re z racji owego pierwszeństwa dziedziczyło w Izraelu większy dział oraz wyższe stanowisko w rodzinie (Pwt 21:17).</p>
<p>Określenia tego użyto w stosunku do Pana Jezusa w Nowym Testamencie sześciokrotnie &ndash; dwa razy jako do pierworodnego syna Marii (Mt 1:25; Łk 2:7) i trzy razy jako do pierwszego, kt&oacute;ry powstał z umarłych do nieśmiertelnego życia, czyli do pierworodnego&nbsp;nowego&nbsp;stworzenia (Rz 8:29; Kol 1:18, Hbr 1:6). Ostatnie przytoczenie znajduje się w cytowanym fragmencie z Kol 1:15-17, gdy Zbawiciel został określony &bdquo;pierworodnym&nbsp;wszelkiego&nbsp;stworzenia&rdquo;. To właśnie ten tekst stał się przedmiotem gorących kontrowersji, z przyczyn oczywistych: jeśli&nbsp;<em>prototokos</em>&nbsp;to pierwszy chronologicznie syn, zatem Syn Boży jako pierworodny musiał mieć początek swego bytu. Był więc pierwszym z Bożej rodziny, kt&oacute;ry został powołany do istnienia. Wyjątkowym, jedynym w swoim rodzaju, ale jednak zawdzięczającym swą egzystencję Bogu. Sformułowania użyte przez apostoła Pawła tak silnie sugerują zapoczątkowanie istnienia w czasie, że od początku aż do teraz stanowią jeden z koronnych argument&oacute;w używanych przez ariańskich unitarian dla podkreślenia tego faktu.&nbsp; Dodatkowo, użyta w Kol 1:15 konstrukcja gramatyczna (<em>prototokos + genetivus</em>) mocno wskazuje na włączenie Pierworodnego w grono stworzenia,<a href="https://thaleia.pl/unitarianizm/pierworodny/#sdfootnote1sym">1</a><span>&nbsp;</span>ponieważ<span>&nbsp;</span><em>prototokos</em><span>&nbsp;</span>w tego rodzaju wyrażeniach zawsze jest częścią rzeczownika zbiorowego występującego w genetivie (w tym wypadku jest to część &bdquo;wszelkiego stworzenia&rdquo;), o czym będzie jeszcze mowa. Tak więc te dwie wspomniane wyżej rzeczy &ndash; samo znaczenie słowa<span>&nbsp;</span><em>prototokos</em><span>&nbsp;</span>oraz użycie go w tej konkretnej strukturze w połączeniu z genetivem &ndash; stanowią dla unitarian (w tym wypadku szczeg&oacute;lnie dla tych o odcieniu ariańskim) dwa argumenty przemawiające za tym, iż Pan Jezus miał początek swego istnienia oraz był pierwszym bytem powołanym przez Boga do życia.</p>
<p></p>
<p align="left"><strong>&bdquo;Zrodzony jako pierwszy&rdquo; czy &bdquo;najwyższy&rdquo;?</strong></p>
<p align="left"></p>
<p>Trynitarianie do powyższych argument&oacute;w ustosunkowują się w r&oacute;żny spos&oacute;b. Pierwsza wątpliwość jaką zgłaszają dotyczy użycia słowa<span>&nbsp;</span><em>prototokos<span>&nbsp;</span></em>(&bdquo;pierworodny&rdquo;), a nie<span>&nbsp;</span><em>protoktistos</em><span>&nbsp;</span>(&bdquo;pierwostworzony&rdquo;). To drugie miałoby faktycznie świadczyć o tym, że Syn był pierwszym stworzeniem, to pierwsze już niekoniecznie. Jednakże tego rodzaju argumentacja jest mało przekonująca. Przyczyna, z powodu kt&oacute;rej apostoł Paweł nie zastosował nazwy<span>&nbsp;</span><em>protoktistos</em><span>&nbsp;</span>była dość prozaiczna &ndash; ot&oacute;ż nie istniała ona w użyciu aż dopiero około 100 lat po napisaniu przez niego listu do Kolosan<a href="https://thaleia.pl/unitarianizm/pierworodny/#sdfootnote2sym">2</a>. Trudno byłoby więc oczekiwać, by zapisał on słowo, kt&oacute;re w zasadzie powszechnie znane nie było. Interesujące jest jednak także to, że gdy już się pojawiło, to w pewnych kontekstach było wymienne z<span>&nbsp;</span><em>prototokos</em>,<a href="https://thaleia.pl/unitarianizm/pierworodny/#sdfootnote3sym">3</a><span>&nbsp;</span>a zdaniem wielu uczonych, Klemens Aleksandryjski stosował je do Bożego Syna utożsamionego z Mądrością.<a href="https://thaleia.pl/unitarianizm/pierworodny/#sdfootnote4sym">4</a><span>&nbsp;</span>W świetle przytoczonych poniżej sł&oacute;w wydaje się to bardzo prawdopodobne:</p>
<blockquote>
<p>&bdquo;W jednym z fragment&oacute;w Hypotyposeis, w komentarzu do pierwszego Listu św. Jana, Klemens pisze o Synu i Duchu Świętym w następujący spos&oacute;b: &lsquo;Te pierworodne i pierwszo-stworzone moce, niezmienne jako substancje, wraz z poddanymi im aniołami i archaniołami, z kt&oacute;rymi noszą tę samą nazwę, spełniają r&oacute;żne działania&rsquo;. W tym wypadku aleksandryjski autor odnosi do Syna i Ducha Świętego miano &lsquo;pierwszo-stworzone&rsquo; (&lsquo;primo creatae&rsquo;), kt&oacute;re w oryginale z pewnością brzmiało: protokistoi lub protoi ktisthentes, i zawierało w sobie określenie &lsquo;stworzony&rsquo;. Dodajmy, iż takie samo miano przysługiwało aniołom: &lsquo;protoktistami&rsquo; Klemens nazywa siedmiu najwyższych archanioł&oacute;w, najbliższych Synowi i Duichowi Świętemu, związanych z Nimi i objawiających ludziom Boga.&rdquo;<a href="https://thaleia.pl/unitarianizm/pierworodny/#sdfootnote5sym">5</a></p>
</blockquote>
<p>Po drugie, nawet użycie<span>&nbsp;</span><em>prototokos</em><span>&nbsp;</span>i hipotetyczna świadoma rezygnacja z protoktistos nie zmieniałyby faktu, że ten pierwszy wyraz wciąż związany jest z osobą, kt&oacute;ra została urodzona jako chronologicznie pierwszy syn w rodzinie. Bez względu na to, czy nazwiemy go pierwszym stworzonym czy też pierwszym zrodzonym, to jednak fakt otrzymania początku istnienia jest w obydwu przypadkach niezaprzeczalny. Mało tego, gdyby użyto słowa &rdquo;pierwostworzony&rdquo;, nie niosłoby ono ze sobą znaczenia wyjątkowej pozycji jaką posiadał pierworodny. Nie zapominajmy bowiem, że pierworodny to nie tylko ten pierwszy, kt&oacute;ry się w rodzinie pojawił, ale r&oacute;wnież gł&oacute;wny dziedzic i najważniejsza osoba po śmierci ojca.<a href="https://thaleia.pl/unitarianizm/pierworodny/#sdfootnote6sym">6</a></p>
<p>Druga linia trynitarnej obrony polega na tym, iż w tym konkretnym przypadku listu do Kol. 1:15, zaprzeczają oni rozumieniu słowa<span>&nbsp;</span><em>prototokos</em><span>&nbsp;</span>w jego dosłownym znaczeniu. Trynitarianie twierdzą, że czasami słowo to używa się w znaczeniu przenośnym i tak powinno być rozumiane w interesującym nas fragmencie. Według nich<span>&nbsp;</span><em>prototokos</em><span>&nbsp;</span>użyte w tym miejscu nie powinno się rozumieć jako chronologicznie pierwszego ze zrodzonych, lecz jako najwyższego, najważniejszego. Powołują się przy tym na takie fragmenty Pisma jak: Wj 4:22, Jr 31:9, Ps 89:28, Rz 8:29 czy też Hbr 12:23. Rozważmy zatem te teksty.</p>
<blockquote>
<p>Wj 4:22 (BW)<br />22. I powiesz do faraona: Tak m&oacute;wi Pan: Moim synem pierworodnym jest Izrael.</p>
</blockquote>
<p>Zwraca się uwagę na to, iż Izrael nie jest przecież pierwszym w czasie narodem, kt&oacute;ry istniał. Stąd Bogu nie chodziło o to, że Izrael jest pierwszy chronologicznie, lecz raczej o to, iż jest najważniejszy, najwyższy wśr&oacute;d narod&oacute;w. Jednakże taka interpretacja rodzi wątpliwości ponieważ w rzeczywistości Izrael był chronologicznie pierwszym narodem, kt&oacute;ry B&oacute;g ukształtował, powołał i wybrał dla siebie samego.<span>&nbsp;</span><em>Prototokos<span>&nbsp;</span></em>użyte w tym miejscu przez grecką Septuagintę nie zmienia więc w żaden spos&oacute;b swego znaczenia &ndash; w dalszym ciągu wskazuje na chronologiczne pierwszeństwo.</p>
<p>Analogiczna sytuacja występuje w drugim z przytaczanych werset&oacute;w:</p>
<blockquote>
<p>Jr 31:9 (BW)<br />9. Oto przyjdą z płaczem, a Ja wśr&oacute;d pocieszenia poprowadzę ich i zawiodę do strumieni w&oacute;d drogą prostą, na kt&oacute;rej się nie potkną, gdyż jestem ojcem dla Izraela, a Efraim jest moim pierworodnym.</p>
</blockquote>
<p>Co prawda, w tym miejscu to nie Izrael jako taki, lecz Efraim został nazwany pierworodnym, jednak pamiętać należy o tym, iż pokolenie Efraima często reprezentuje cały nar&oacute;d Izraela, tak jak zapisano to choćby w Oz 11:8. W tym wypadku r&oacute;wnież brak podstaw do tego, by<span>&nbsp;</span><em>prototokos</em><span>&nbsp;</span>rozumieć inaczej niż w znaczeniu kogoś/czegoś chronologicznie pierwszego.</p>
<p>Sp&oacute;jrzmy na kolejny fragment:</p>
<blockquote>
<p>Rz 8:29 (BW)<br />29. Bo tych, kt&oacute;rych przedtem znał, przeznaczył właśnie, aby się stali podobni do obrazu Syna jego, a On żeby był pierworodnym pośr&oacute;d wielu braci;</p>
</blockquote>
<p>Pan Jezus jako pierwszy został wzbudzony z martwych do wiecznego, nieśmiertelnego życia (1Kor 15:20; Kol 1:18; Obj 1:5). Dlatego też r&oacute;wnież w tym miejscu nic nie stoi na przeszkodzie, by tak rozumiane Jego pierwor&oacute;dztwo rozpatrywać jako chronologicznie pierwsze. Podobnie zresztą, jak ma się to w przypadku Kościoła, Jego Ciała:</p>
<blockquote>
<p>Hbr 12:23 (BW)<br />23. I zebrania pierworodnych, kt&oacute;rzy są zapisani w niebie, i do Boga, sędziego wszystkich, i do duch&oacute;w ludzi sprawiedliwych, kt&oacute;rzy osiągnęli doskonałość,</p>
</blockquote>
<p>Kości&oacute;ł nazwany jest &bdquo;zebraniem pierworodnych&rdquo; ponieważ po swym spłodzeniu z Ducha staje się &bdquo;pierwocinami jego stworzeń&rdquo;<a href="https://thaleia.pl/unitarianizm/pierworodny/#sdfootnote7sym">7</a>, mając przy tym zapewniony udział w pierwszym zmartwychwstaniu,<a href="https://thaleia.pl/unitarianizm/pierworodny/#sdfootnote8sym">8</a><span>&nbsp;</span>rozumianym oczywiście chronologicznie.</p>
<p>Wreszcie ostatni, i chyba najczęściej przytaczany fragment mający być argumentem na inne niż dosłowne znaczenie Kol 1:15, pochodzący z Psalmu 89:28. Oto interesujące nas słowa:</p>
<blockquote>
<p>Ps. 89:28 (BW)<br />28. Ja zaś uczynię go pierworodnym, Najwyższym wśr&oacute;d kr&oacute;l&oacute;w ziemi.</p>
</blockquote>
<p>Komentatorzy zgadzają się w zasadzie z tym, iż fragment ten odnosi się w pierwszym znaczeniu do kr&oacute;la Dawida, oraz w drugim &ndash; proroczo &ndash; do Mesjasza. Trynitarianie twierdzą przy tym, że Dawid nie był pierwszym w czasie urodzonym dzieckiem swego ojca, wobec tego trudno stosować do niego dosłowne znaczenie słowa &bdquo;pierworodny&rdquo;. Zar&oacute;wno on jak i proroczo Mesjasz, nie tyle mieli być &bdquo;z natury&rdquo; pierworodnymi, ile mieli być &bdquo;uczynionymi&rdquo; takimi. Stąd wniosek, iż chodzi tutaj o najwyższego, najdostojniejszego a nie pierwszego w czasie. W podobnym znaczeniu miałby funkcjonować &ldquo;pierworodny&rdquo; w Kol 1:15 i oznaczać nie tyle pierwszego urodzonego, ile najwyższego, wywyższonego ponad stworzenie.</p>
<p>Jednakże i ta argumentacja nie jest na tyle przekonująca, by ją bez wahania przyjąć. O ile prawdą jest, iż Dawid nie był pierwszym synem Jessego, o tyle warto zwr&oacute;cić uwagę na jego status jako kr&oacute;la. Co prawda, pierwszym kr&oacute;lem Izraela był Saul, jednak jak wiadomo, został przez Boga odrzucony. Dawid m&oacute;gł więc zostać pierworodnym w znaczeniu przejęcia przywilej&oacute;w związanych z byciem pierwszym prawowitym i wiernym kr&oacute;lem Izraela. To z jego potomstwa a nie z potomstwa Saula mieli pochodzić kr&oacute;lowie oraz sam Mesjasz. Sytuację związaną z pierwor&oacute;dztwem Dawida najlepiej prześledzić na przykładzie Jakuba i Ezawa. Ezaw był pierworodnym, czyli rzeczywistym, faktycznym pierwszym synem Izaaka. Jako takiemu należał mu się przywileje z tym pierwor&oacute;dztwem związane. &bdquo;Sprzedał&rdquo; je jednak i z tych przywilej&oacute;w pierworodnego skorzystał Jakub. Podobnie jak Jakub &bdquo;przejął&rdquo; przywileje związane z pierwor&oacute;dztwem od Ezawa, co spowodowane było niewiernością i lekkomyślnością tego drugiego, tak samo Dawid stał się pierworodnym kr&oacute;lem Izraela na skutek grzechu i odstępstwa Saula. Wydaje się więc, że zar&oacute;wno w pierwszym (Jakuba i Ezawa) jak i drugim (Saula i Dawida) przypadku, słowo &bdquo;pierworodny&rdquo; nie traci swego podstawowego znaczenia, lecz wiąże się z przejściem przywilej&oacute;w i praw pierworodnego z jednej osoby na drugą.</p>
<p></p>
<p>Jeszcze bardziej prosto można wytłumaczyć prorocze, antytypiczne znaczenie pierwor&oacute;dztwa występujące w tym Psalmie. Wydaje się, że odnosi się ono do Pana Jezusa jako pierwszego w czasie, kt&oacute;ry został wzbudzony z martwych do nieśmiertelnego życia w chwale.<a href="https://thaleia.pl/unitarianizm/pierworodny/#sdfootnote9sym">9</a><span>&nbsp;</span>Świadczyć może r&oacute;wnież o tym podobne słownictwo, jakie znajdujemy w Ps 89:27 (LXX) oraz w Obj 1:5. W tym pierwszym B&oacute;g czyni pierworodnego &bdquo;wyniosłym wśr&oacute;d kr&oacute;l&oacute;w ziemi&rdquo; (hypselon para tois basileusi tes ges), w tym drugim pierworodny jest &bdquo;władcą kr&oacute;l&oacute;w ziemi&rdquo; (ho archon ton basileon tes ges). Jeśli ten związek między dwoma fragmentami jest prawdziwy, a wydaje się, że tak właśnie jest, w&oacute;wczas Psalm 89:27 zapowiada pojawienie się chronologicznie pierwszego wzbudzonego z martwych (&bdquo;pierworodnego z umarłych&rdquo;), kt&oacute;ry nie podlega więcej śmierci. Tak więc i tutaj dość łatwo obronić &bdquo;czasowe&rdquo; znaczenie pierwor&oacute;dztwa.</p>
<p>We wszystkich poruszonych tekstach, kt&oacute;re mają być trynitarnymi kontrargumentami, trudno więc jednoznacznie orzec, iż pierwor&oacute;dztwo traci sw&oacute;j podstawowy sens. Co prawda, wiąże się ono z najwyższą pozycją w grupie i większym dziedzictwem (2Krn 21:3), jednak w wymienionych fragmentach nie traci swego gł&oacute;wnego znaczenia &ndash; chronologicznego pierwszeństwa, związanego też oczywiście z początkiem istnienia jako istoty narodzonej. Nie posiadamy w zasadzie ani jednego bezspornego przykładu użycia tego słowa w innym znaczeniu niż tym związanym z pierwszeństwem czasowym (nawet przypadek Dawida i Jakuba nie obala tego wniosku &ndash; Dawid jest chronologicznie pierwszym wiernym kr&oacute;lem Izraela, Jakub chronologicznie pierwszym wiernym synem Izaaka). Trudno w takim przypadku wymagać, by akurat w Kol 1:15 nabierało ono sensu innego niż leksykalne oraz innego niż te, kt&oacute;re występuje w innych fragmentach Nowego Testamentu oraz greckiej Septuaginty. Pierworodny &ndash; to albo ktoś, kto rzeczywiście jest pierwszy urodzony w czasie, albo też ktoś, kto z jakichś względ&oacute;w zajmuje miejsce tego, kt&oacute;ry jest pierwszy w czasie, i przejmuje stanowisko tego poprzedniego. Wygląda na to, że nigdy &bdquo;pierworodny&rdquo; nie jest wymieniony w żadnym innym znaczeniu. To drugie znaczenie (zastępstwo) jest oczywiście w przypadku Pana Jezusa wykluczone. Pozostaje zatem to pierwsze &ndash; gł&oacute;wne i podstawowe. Innymi słowy, czasami w Biblii pierworodnym nazywane mogą być osoby, kt&oacute;re przejęły prawa literalnego pierworodnego (1Krn 5:1). Jednak w przypadku Pana Jezusa tak oczywiście nie jest &ndash; nie przejął On niczyich praw. Wszystko wskazuje więc na to, iż jest On rzeczywistym pierworodnym, pierworodnym rozumianym w jak najbardziej dosłownym sensie. W przypadku Kol 1:15 jak i Hbr 1:6 trudno znaleźć w kontekście dalszym lub bliższym jakąkolwiek sugestię, by mogło chodzić o inny wymiar tego słowa.</p>
<p></p>
<p align="left"><strong>Część stworzenia, czy ten, kt&oacute;ry jest ponad nim?</strong></p>
<p align="left"></p>
<p>Opr&oacute;cz samego znaczenia wyrazu<span>&nbsp;</span><em>prototokos</em>, kt&oacute;rą to kwestię om&oacute;wiliśmy powyżej, istnieje jeszcze jeden problem związany z tym fragmentem. Chodzi mianowicie o powiązanie nazwy &bdquo;pierworodny&rdquo; ze słowami następującymi po tym terminie. Po grecku cała fraza brzmi:<span>&nbsp;</span><em>prototokos pases ktiseos</em>. Zwr&oacute;ćmy uwagę na dwa r&oacute;żne sposoby jej oddania:</p>
<blockquote>
<p>Kol 1:15 (BW)<br />15. On jest obrazem Boga niewidzialnego, pierworodnym wszelkiego stworzenia,</p>
<p>Kol 1:15 (BT V)<br />15. On jest obrazem Boga niewidzialnego &ndash; Pierworodnym wobec każdego stworzenia,</p>
</blockquote>
<p>R&oacute;żnica jest widoczna gołym okiem. O ile pierwszy przekład sugeruje włączenie pierworodnego w grono stworzeń, o tyle drugi już niekoniecznie. Oczywiście każdy kto ma dostęp do greckiego tekstu od razu zauważy, iż słowa &bdquo;wobec&rdquo;, występującego w Biblii Tysiąclecia, w oryginale po prostu brak. Z jakiego powodu zostało więc wstawione? Odpowiedź jest naturalnie oczywista &ndash; po to, by nieco zaciemnić ariańską wymowę tego fragmentu. Czy są jednak jakiekolwiek przesłanki do tego, by taki proceder w og&oacute;le uzasadnić? Ot&oacute;ż trynitarianie twierdzą, że są i podają dwa takie powody.</p>
<p></p>
<p>Pierwszy zasadza się na samej gramatyce. Ot&oacute;ż w grece słowo<span>&nbsp;</span><em>prototokos</em><span>&nbsp;</span>użyte jest w<span>&nbsp;</span><em>nominativie</em>, czyli w pierwszym przypadku, natomiast<span>&nbsp;</span><em>pases ktiseos</em><span>&nbsp;</span>to<span>&nbsp;</span><em>genetivus</em>, czyli przypadek drugi &ndash; odpowiednik polskiego dopełniacza. Grecyści wyr&oacute;żniają wiele rodzaj&oacute;w użycia<span>&nbsp;</span><em>genetivu</em><span>&nbsp;</span>&ndash; nas interesować będą jedynie dwa. Pierwszy z nich, to tak zwany<span>&nbsp;</span><em>genetivus partitivus</em>. Rzeczownik występujący w tego rodzaju<span>&nbsp;</span><em>genetivie</em><span>&nbsp;</span>oznacza pewną zbiorowość, kt&oacute;rej częścią jest rzeczownik gł&oacute;wny. W naszym przykładzie ową zbiorowością byłoby &bdquo;stworzenie&rdquo;, natomiast rzeczownikiem gł&oacute;wnym &bdquo;pierworodny&rdquo;. W takiej konstrukcji &bdquo;pierworodny&rdquo; jest częścią &bdquo;stworzenia&rdquo;.</p>
<p></p>
<p>Inny rodzaj<span>&nbsp;</span><em>genetivu</em><span>&nbsp;</span>został określony przez Daniela Wallace&rsquo;a jako &bdquo;genitive of subordination&rdquo;.<a href="https://thaleia.pl/unitarianizm/pierworodny/#sdfootnote10sym">10</a><span>&nbsp;</span>W tym przypadku rzeczownik występujący w<span>&nbsp;</span><em>genetivie</em><span>&nbsp;</span>jest poddany lub pod władaniem tego, kto jest wymieniony w rzeczowniku gł&oacute;wnym. Jako przykład tego rodzaju konstrukcji można podać fragment z księgi Objawienia 15:3:</p>
<blockquote>
<p>Obj 15:3 (BT V)<br />3. A taką śpiewają pieśń Mojżesza, sługi Bożego, i pieśń Baranka: Dzieła Twoje są wielkie i godne podziwu, Panie, Boże wszechwładny! Sprawiedliwe i wierne są Twoje drogi, o Kr&oacute;lu narod&oacute;w!</p>
</blockquote>
<p>Słowa oddane jako &bdquo;Kr&oacute;lu narod&oacute;w&rdquo; to w grece<span>&nbsp;</span><em>ho basileus ton ethnon</em><span>&nbsp;</span>i oznaczają one, iż B&oacute;g jest kr&oacute;lem ponad narodami. Zdaniem wielu trynitarian, w tym wspomnianego wyżej Daniela Wallace&rsquo;a, w Kol 1:15 mamy do czynienia z taka właśnie sytuacją. Dlatego też fragment &oacute;w należy odczytywać w spos&oacute;b podobny do tego, jak oddała go Biblia Tysiąclecia &ndash; &bdquo;pierworodny wobec wszelkiego stworzenia&rdquo;, lub nawet &bdquo;pierworodny ponad wszelkim stworzeniem&rdquo;.</p>
<p></p>
<p>Choć nie można wykluczyć, iż w Kol 1:15 mamy taką właśnie konstrukcję gramatyczną, to jednak wydaje się to mocno wątpliwe. Przede wszystkim, jeśli słowo &bdquo;pierworodny&rdquo; może występować w takim kontekście, to w&oacute;wczas całkiem naturalne byłoby powiedzenie, iż &ldquo;B&oacute;g jest pierworodnym wszelkiego stworzenia&rdquo;. Jednak nigdy w takim znaczeniu wyrażenie to nie zostało zastosowane i czujemy gdzieś w środku, że podobne sformułowanie byłoby po prostu sztuczne. Całkiem słusznie, ponieważ w każdym biblijnym przypadku występowania słowa&nbsp;<em>prototokos</em>, oznacza ono&nbsp;zawsze&nbsp;kogoś, kto zawdzięcza swe istnienie Stw&oacute;rcy, a nigdy Stw&oacute;rcę samego.</p>
<p></p>
<p>Po drugie, gdy zajrzymy do Septuaginty oraz Nowego Testamentu i przyjrzymy się wszystkim użyciom słowa<span>&nbsp;</span><em>prototokos</em><span>&nbsp;</span>z występującym po nim rzeczownikiem w<span>&nbsp;</span><em>genetivie</em>, to zauważymy, że w każdym takim przypadku mamy jedynie dwie możliwości. Pierwsza z nich to tzw.<span>&nbsp;</span><em>genetivus possesivus</em><span>&nbsp;</span>(genetivus &bdquo;własności&rdquo;) wskazujący na fakt posiadania, przynależności kogoś/czegoś określonego przez<span>&nbsp;</span><em>genetivus</em>, do osoby kryjącej się pod rzeczownikiem gł&oacute;wnym. Przykładem takiej konstrukcji może być Rdz 35:23, w kt&oacute;rym mamy wyrażenie<span>&nbsp;</span><em>prototokos mou Israel</em><span>&nbsp;</span>(&bdquo;pierworodnym mym Izrael). Zaimek w<span>&nbsp;</span><em>genetivie</em><span>&nbsp;</span>(<em>mou</em>) wskazuje na to, iż pierworodny należy do Boga, jest Jego własnością bądź w Jego posiadaniu. Oczywiście w Kol 1:15 takie zastosowanie jest wykluczone ponieważ Chrystus nie jest &bdquo;własnością&rdquo; stworzenia.</p>
<p></p>
<p>Drugie występowanie<span>&nbsp;</span><em>genetivu</em><span>&nbsp;</span>z terminem<span>&nbsp;</span><em>prototokos</em><span>&nbsp;</span>to właśnie wspomniany wcześniej<span>&nbsp;</span><em>genetivus partitivus</em>, wskazujący na to, że rzeczownik gł&oacute;wny (czyli<span>&nbsp;</span><em>prototokos</em>) jest częścią rzeczownika zbiorowego występującego w<span>&nbsp;</span><em>genetivie</em>. W takim przypadku Boży Syn byłby bezdyskusyjnie wliczony w stworzenie (choć niekoniecznie jako takie samo stworzenie jak wszystko inne). Zdaniem unitarian o poglądach ariańskich, to jest jedyne prawidłowe rozumienie Kol 1:15, i wydaje się to być słuszny pogląd. Warto bowiem zauważyć, że zar&oacute;wno w LXX jak r&oacute;wnież w Nowym Testamencie nie ma żadnych przypadk&oacute;w użycia<span>&nbsp;</span><em>prototokos</em><span>&nbsp;</span>z<span>&nbsp;</span><em>genetivem</em><span>&nbsp;</span>w innym znaczeniu niż te dwa powyżej wymienione! Ani razu w przypadku konstrukcji<span>&nbsp;</span><em>prototokos + genetivus</em><span>&nbsp;</span>nie mamy do czynienia z czymś, co Wallace nazywa &bdquo;genitive of subordination&rdquo;. W związku z tym, nie ma zbyt wiele przesłanek, by tłumaczyć fragment z Kol 1:15 w spos&oacute;b podobny do tego, jak uczynili to translatorzy Biblii Tysiąclecia.</p>
<p></p>
<p>Aby odeprzeć ariańskie argumenty przemawiające za tym, iż Pan Jezus jest chronologicznie pierwszą istotą powołaną przez Boga do życia, trynitarianie stosują jeszcze jedną linię obrony. Twierdzą mianowicie, iż użycie<span>&nbsp;</span><em>genetivus partitivus</em><span>&nbsp;</span>jest wykluczone ze względu na kontekst całej wypowiedzi. Skoro bowiem Boży Syn miałby być pierwszym z syn&oacute;w i jako taki wliczony w stworzenie, to w&oacute;wczas byłoby to sprzeczne z wersetem 16, kt&oacute;ry wszak naucza, iż &bdquo;w nim zostało stworzone wszystko&rdquo;. Skoro więc &bdquo;wszystko&rdquo; zostało stworzone &bdquo;w nim&rdquo;, &bdquo;dla niego&rdquo; i &bdquo;przez niego&rdquo;, to wykluczone jest, by On sam był częścią samego stworzenia.</p>
<p></p>
<p>Taka argumentacja jest jednak ciężka do obrony i ignoruje zupełnie to, że słowo &bdquo;wszystko&rdquo; czasami wyklucza osobę, o kt&oacute;rej mowa, z owego &bdquo;wszystkiego&rdquo;. Przykładem niech będzie choćby Ewa, kt&oacute;ra została nazwana &bdquo;matką wszystkich żyjących&rdquo;,<a href="https://thaleia.pl/unitarianizm/pierworodny/#sdfootnote11sym">11</a><span>&nbsp;</span>choć sama będąc &bdquo;żyjącą&rdquo; nie była przecież swoją matką. Podobna sytuacja występuje w 1Kor 15:27, 28, w kt&oacute;rych to tekstach Paweł zaznacza to, iż poddanie Chrystusowi &bdquo;wszystkiego&rdquo;, wyłącza z grona &bdquo;wszystkiego&rdquo; samego Boga (i naturalnie samego Chrystusa). Warto także zwr&oacute;cić uwagę na poniższą wypowiedź autora Listu do Hebrajczyk&oacute;w:</p>
<blockquote>
<p>Hbr 2:8 (BW)<br />8. Wszystko poddałeś pod stopy jego. A poddawszy mu wszystko, nie pozostawił niczego, co by mu poddane nie było. Teraz jednak nie widzimy jeszcze, że mu wszystko jest poddane;</p>
</blockquote>
<p>W tym przypadku czytamy, iż &bdquo;wszystko&rdquo; zostało poddane pod stopy Pana Jezusa i nie ma &bdquo;niczego, co by mu poddane nie było&rdquo;. W świetle wspomnianego 1Kor 15:27, 28 jest jednak jasne, że Ojciec oczywiście poddany Synowi nie został.</p>
<p>Wydaje się, że identyczną sytuację mamy w Kol 1:16 i nie trzeba posiadać zbyt wielkich zdolności intelektualnych, by taką wykładnię uznać za możliwą, a także przekonującą. Nie zdziwiłaby nas przecież wypowiedź w rodzaju: &bdquo;Pan Jezus jest pierworodnym z umarłych, ponieważ w nim, przez niego i dla niego wszyscy umarli będą wzbudzeni&rdquo;. W naturalny spos&oacute;b odczytalibyśmy ją w taki spos&oacute;b, że Syn jest chronologicznie pierwszym powstałym z umarłych do nieśmiertelnego życia, a wszyscy pozostali swoje zmartwychwstanie będą zawdzięczali właśnie Jemu. Taka hipotetyczna wypowiedź (wraz z jej przytoczoną wyżej interpretacją) w żadnej mierze nie byłyby zdaniem logicznie wadliwym. Dlaczego więc nie zająć podobnego stanowiska egzegetycznego w przypadku Kol 1:15, 16? Na przeszkodzie takiemu rozumieniu stoi tylko i wyłącznie uprzedzenie i przyjęte wcześniej założenia. Trynitarianie, by utrzymać swoje rozumienie tego fragmentu, muszą zmienić znaczenie słowa<em><span>&nbsp;</span>prototokos</em><span>&nbsp;</span>oraz zignorować całkowicie inne świadectwa występowania <em>prototokos</em> z <em>genetivem</em> jednoznacznie wskazujące na to, że w całej Biblii taka konstrukcja utożsamia<span>&nbsp;</span><em>prototokos</em><span>&nbsp;</span>z częścią rzeczownika zbiorowego występującego w<span>&nbsp;</span><em>genetivie</em>. My praktycznie nie musimy robić nic. Wystarczy nam odczytać tekst w najbardziej naturalny i intuicyjny spos&oacute;b. Co też czynimy.</p>
<h3>Przypisy</h3>
<div>
<p><a href="https://thaleia.pl/unitarianizm/pierworodny/#sdfootnote1anc">1</a><span>&nbsp;</span>We wstępie do niniejszej książki napisałem, iż na kwestię włączenia bądź nie włączenia Pana Jezusa w grono stworzenia można spojrzeć dwojako. Gdy za kryterium stworzenia przyjmiemy akt zapoczątkowania czyjegoś istnienia bez względu na jego spos&oacute;b, Boży Syn zostaje wliczony do grona stworzeń, ponieważ Jego istnienie ma swą przyczynę oraz początek w Ojcu. Jeśli natomiast za kryterium bycia stworzeniem przyjmiemy spos&oacute;b powołania do istnienia, Pan Jezus może być wyłączony z grona stworzeń, jako istota powołana do bytu w spos&oacute;b odmienny niż pozostałe byty. Sądzę, że w przypadku Kol 1:15 oraz Prz. 8:22-30 (a być może r&oacute;wnież Obj 3:14) mamy do czynienia z tym pierwszym przypadkiem.</p>
</div>
<div>
<p><a href="https://thaleia.pl/unitarianizm/pierworodny/#sdfootnote2anc">2</a><span>&nbsp;</span>D. Barron,<span>&nbsp;</span><em>God and Christ, Examing the Evidence for a Biblical Doctrin</em>e, str. 49.</p>
</div>
<div>
<p><a href="https://thaleia.pl/unitarianizm/pierworodny/#sdfootnote3anc">3</a><span>&nbsp;</span>Zob. G. Stafford, &nbsp;<em>Jehovah&rsquo;s Witnesses Defended. An Answer to Scholars and Critics</em>, Second Edition, str. 213.</p>
</div>
<div>
<p><a href="https://thaleia.pl/unitarianizm/pierworodny/#sdfootnote4anc">4</a><span>&nbsp;</span>Klemens Aleksandryjski,<span>&nbsp;</span><em>Kobierce</em>, V.89.4, [w:] J. Niemirska-Pliszczyńska,<span>&nbsp;</span><em>Klemens Aleksandryjski. Kobierce zapisk&oacute;w filozoficznych dotyczących prawdziwej wiedzy</em>, T. 2, str. 71.</p>
</div>
<div>
<p><a href="https://thaleia.pl/unitarianizm/pierworodny/#sdfootnote5anc">5</a><span>&nbsp;</span>J. Naumowicz,<span>&nbsp;</span><em>Wczesnochrześcijańscy pisarze aleksandryjscy w &bdquo;Bibliotece&rdquo; Focjusza</em>, str. 32, 33. W swej &bdquo;Bibliotece&rdquo; Focjusz oskarża Klemensa właśnie o nauczanie stworzoności Syna. Co prawda, J&oacute;zef Naumowicz broni ortodoksji Klemensa twierdząc, iż Klemens nauczał o odwieczności boskiego Logosu, jednakże nie wydaje się to szczeg&oacute;lnie przekonywujące. Klemens m&oacute;gł rozr&oacute;żniać logos wewnętrzny jako wieczny lecz nieosobowy boski umysł, od Logosu zewnętrznego, czyli osoby Bożego Syna. Jego chrystologia mogła być więc podobna do tej, kt&oacute;rą prezentował Justyn Męczennik. Interesujące jest przy tym to, że dzieło Klemensa zwane Hypotyposeis jest niemal całkowicie zagubione, a właśnie to dzieło stało się w gł&oacute;wnej mierze przedmiotem krytyki Focjusza.</p>
</div>
<div>
<p><a href="https://thaleia.pl/unitarianizm/pierworodny/#sdfootnote6anc">6</a><span>&nbsp;</span>Por. Hbr 1:2.</p>
</div>
<div>
<p><a href="https://thaleia.pl/unitarianizm/pierworodny/#sdfootnote7anc">7</a><span>&nbsp;</span>Jk 1:18 (BT V).</p>
</div>
<div>
<p><a href="https://thaleia.pl/unitarianizm/pierworodny/#sdfootnote8anc">8</a><span>&nbsp;</span>Obj 20:5.</p>
</div>
<div>
<p><a href="https://thaleia.pl/unitarianizm/pierworodny/#sdfootnote9anc">9</a><span>&nbsp;</span>Podobne zdanie wyrażono w: D. Barron, God and Christ,<span>&nbsp;</span><em>Examing the Evidence for a Biblical Doctrin</em>e, str. 56.</p>
</div>
<div>
<p><a href="https://thaleia.pl/unitarianizm/pierworodny/#sdfootnote10anc">10</a><span>&nbsp;</span>D.B. Wallace,<span>&nbsp;</span><em>Greek Grammar Beyond the Basics</em>, str. 103, 104.</p>
</div>
<div>
<p><a href="https://thaleia.pl/unitarianizm/pierworodny/#sdfootnote11anc">11</a><span>&nbsp;</span>Rdz 3:20.</p>
</div>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/38.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/unitarianizm/pierworodny" style="text-decoration: none;">https://thaleia.pl/unitarianizm/pierworodny</a> Wszelkie prawa autorskie należą się autorowi tej strony</em></p>
<hr />

<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898044&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">174af417ae</p>
</div>
</body>
