<html lang="pl-PL">
<head>
<meta charset="UTF-8" />
<title>Czyją chwałę ujrzał Izajasz?</title>

<meta name="description" content="Czyją chwałę ujrzał Izajasz? / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://thaleia.pl/unitarianizm/czyja-chwale-ujrzal-izajasz" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Czyją chwałę ujrzał Izajasz?" />
<meta property="og:description" content="Czyją chwałę ujrzał Izajasz? / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

<h1 class="entry-title">Czyją chwałę ujrzał Izajasz?</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/unitarianizm/czyja-chwale-ujrzal-izajasz/">1 stycznia, 2019</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<blockquote>
<p>J 12:37-41 (BW)<br />37. A chociaż tyle cud&oacute;w dokonał wobec nich, nie wierzyli w niego,<br />38. Aby się wypełniło słowo proroka Izajasza, jakie wypowiedział: Panie, kt&oacute;ż uwierzył wieści naszej, a komu objawiło się ramię Pana?<br />39. Dlatego nie mogli uwierzyć, że znowu rzekł Izajasz:<br />40. Zaślepił oczy ich I zatwardził serce ich, Aby nie widzieli oczami swymi I nie zrozumieli sercem swym, I żeby się nie nawr&oacute;cili, I żebym ich nie uzdrowił.<br />41. To powiedział Izajasz, gdyż ujrzał chwałę (<em>ten doksan</em>) jego i m&oacute;wił o nim.</p>
</blockquote>
<p></p>
<p>Powyższy fragment r&oacute;wnież należy do często cytowanych argument&oacute;w mających przemawiać za tożsamością Pana Jezusa z Bogiem Jahwe. Jeden z ewangelicznych komentator&oacute;w objaśnia go w następujący spos&oacute;b:</p>
<blockquote>
<p>&bdquo;W Izajasza 6 czytamy, że prorok widział chwałę Boga. Jan wyjaśnia, że Izajasz ujrzał chwałę Chrystusa i to o Nim m&oacute;wił. Dzięki temu werset ten staje się kolejnym ogniwem łańcucha dowod&oacute;w boskości Chrystusa.&rdquo;<a href="https://thaleia.pl/unitarianizm/czyja-chwale-ujrzal-izajasz/#sdfootnote1sym">1</a></p>
</blockquote>
<p></p>
<p>Według MacDonalda istnieje więc ścisła paralela pomiędzy sz&oacute;stym rozdziałem Izajasza a słowami Jana o &bdquo;chwale&rdquo; Chrystusa, kt&oacute;rą miał ujrzeć prorok. Faktycznie, jeśli przeczytamy tekst, na kt&oacute;ry powołuje się MacDonald, to możemy zauważyć, iż Izajasz widział tron, a na nim siedzącego Boga JHWH. Skąd jednak wiadomo, że apostoł miał na myśli ten właśnie opis? Jest prawdą, że cytuje on sz&oacute;sty rozdział Izajasza, jest r&oacute;wnież prawdą, że w wersecie 3 tego rozdziału pada hebrajskie słowo<strong><span>&nbsp;</span><span>כּ</span>ָבוֹד<span>&nbsp;</span></strong>(<em>kawod<span>&nbsp;</span></em>&ndash; &bdquo;chwała&rdquo;), jednak nie w kontekście oglądania chwały Pana siedzącego na tronie, lecz raczej w celu prostego stwierdzenia o objawianiu tejże chwały w Bożym stworzeniu na zamieszkałej ziemi.<a href="https://thaleia.pl/unitarianizm/czyja-chwale-ujrzal-izajasz/#sdfootnote2sym">2</a></p>
<p>Dodatkowo, fragment z 6 rozdziału nie jest jedynym, kt&oacute;re cytuje apostoł &ndash; urywek z J 12:37-41 zawiera nie jeden, lecz dwa cytaty z księgi Izajasza. Pierwszy z nich, to Iz 53:1, drugi zaś &ndash; wspomniany Iz 6:9-10. Czy na pewno Jan nawiązywał do tego drugiego fragmentu? Okazuje się, że sprawa nie jest tak jednoznaczna, jak chciałby to przytaczany wcześniej MacDonald.<span>&nbsp;</span><span>Wątpliwości co do prawdziwości tego rodzaju interpretacji mają r&oacute;wnież niekt&oacute;rzy trynitarni komentatorzy. </span></p>
<p><span></span></p>
<p><span>Jeden z nich pokusił się o następujące słowa:</span></p>
<blockquote>
<p>&ldquo;<span>Komentarz Jana w wersecie 41 sprawia pewne trudności. W jakim sensie Izajasz miał widzieć chwałę Jezusa, czy też Bożą? Wydaje się, że z powodu słowa &ldquo;ponieważ&rdquo; występującego w tym wersecie, Jan widział bezpośredni związek pomiędzy poselstwem Izajasza a misją Chrystusa. Apostoł miał prawdopodobnie na myśli &ldquo;cierpiącego Sługę&rdquo; z proroctwa Izajasza jako wskazującego na samego Chrystusa. To co zobaczył, było chwałą tego, kt&oacute;ry miał przyjść.&rdquo;<a href="https://thaleia.pl/unitarianizm/czyja-chwale-ujrzal-izajasz/#sdfootnote3sym">3</a></span></p>
</blockquote>
<p></p>
<p>Donald Guthrie skłania się więc do takiej interpretacji, kt&oacute;ra &bdquo;widzenie chwały&rdquo; Chrystusa nie łączy z Iz 6:1, lecz z innymi fragmentami. Moim zdaniem to bardzo trafne spostrzeżenie. Przede wszystkim trzeba bowiem zwr&oacute;cić uwagę na to, że Jan nie przytacza tylko jednego urywka z proroka Izajasza, lecz dwa &ndash; pierwszy z Iz 6:1, drugi z Iz 53:1. W polskich przekładach werset 41 rozpoczyna się zazwyczaj od zaimka &bdquo;to&rdquo;<a href="https://thaleia.pl/unitarianizm/czyja-chwale-ujrzal-izajasz/#sdfootnote4sym">4</a>, co sugeruje nawiązanie autora wypowiedzi do ostatniego podanego cytatu, jednakże w oryginale greckie słowo<span>&nbsp;</span><span><strong>&tau;&alpha;ῦ&tau;&alpha;</strong>&nbsp;</span><span>(<em>tauta</em>)&nbsp;</span><span>przybiera liczbę mnogą i w zasadzie odnosi się do obu przywołanych przez apostoła fragment&oacute;w pism proroka. Dodatkowo, k</span>iedy spojrzymy na tekst w Septuagincie, zauważymy, że w najbliższym sąsiedztwie omawianych tekst&oacute;w znajduje się grecki odpowiednik hebrajskiego<span>&nbsp;</span><em>kawod</em><span>&nbsp;</span>&ndash;<span>&nbsp;</span><strong><span>&delta;ό&xi;&alpha;</span></strong><span>&nbsp;</span><span>(</span><em>doksa</em>). W wizji opisanej w rozdziale 6 czytamy o tym w wersecie 1,<a href="https://thaleia.pl/unitarianizm/czyja-chwale-ujrzal-izajasz/#sdfootnote5sym">5</a><span>&nbsp;</span>natomiast w przypadku Iz 53:1, w rozdziale 52, a wersetach 13 oraz 14:<a href="https://thaleia.pl/unitarianizm/czyja-chwale-ujrzal-izajasz/#sdfootnote6sym">6</a></p>
<blockquote>
<p>Iz 52:13-53:1 (BPK)<br />13. Oto m&oacute;j Sługa uzna to, dlatego zostanie wywyższony i otoczony wielką chwałą (<em>doksasthesetai</em>)<br />14. W jaki spos&oacute;b wielu osłupiało na Tw&oacute;j widok &ndash; bo tak wielkiego oszpecenia doznał ze strony ludzi Tw&oacute;j wygląd, a także pogardy od ludzi Twoja chwała (<em>he doksa</em>)<a href="https://thaleia.pl/unitarianizm/czyja-chwale-ujrzal-izajasz/#sdfootnote7sym">7</a><span>&nbsp;</span>&ndash;<br />15. tak też zdumieją się z Jego powodu liczne narody i kr&oacute;lowie zamkną swoje usta. Ci bowiem, kt&oacute;rym Go nie zapowiadano, zobaczą Go; kt&oacute;rzy o Nim nie słyszeli, usłyszą<br />1. O Panie, kto dał wiarę naszej nowinie? Komu się objawiło ramię Pana?</p>
</blockquote>
<p></p>
<p>Ponieważ Septuaginta była przekładem powszechnie używanym przez pierwszych chrześcijan, traktowanym nieraz jako wręcz tekst natchniony, więc waga jej świadectwa jest znacząca. Należy przy tym pamiętać o tym, iż apostoł Jan pisał swą ewangelię po grecku, żyjąc i przebywając w świecie greckim, kilkadziesiąt lat po upadku Jerozolimy i w czasie, w kt&oacute;rym w Kościele ogromną przewagę liczebną stanowili chrześcijanie &bdquo;z narod&oacute;w&rdquo;. Czy pisząc fragment swej ewangelii o Izajaszu widzącym chwałę Mesjasza m&oacute;gł mieć przed oczyma powyżej przytoczony fragment i to o nim właśnie pisać, a nie o sz&oacute;stym rozdziale? Całkiem możliwe, że tak właśnie było.</p>
<p>Czytając przytoczone wersety z Iz 52:13, 14 możemy zauważyć, że &bdquo;chwałę&rdquo; przyszłego Mesjasza prorok wiąże z Jego wywyższeniem (w. 13), ale r&oacute;wnież z okresem czasu, w kt&oacute;rym Pan Jezus przebywał na ziemi (w. 14). Co ciekawe, jest to zgodne z określeniami, kt&oacute;re apostoł Jan stosuje do Chrystusa w swej ewangelii. Przyjrzyjmy się poniższym wersetom.</p>
<p>Chwała (<em>doksa</em>) Chrystusa po wniebowstąpieniu:</p>
<blockquote>
<p>J 17:5 (BW)<br />5. A teraz Ty mnie uwielbij, Ojcze, u siebie samego tą chwałą, kt&oacute;rą miałem u ciebie, zanim świat powstał.</p>
</blockquote>
<p>Chwała (<em>doksa</em>) Chrystusa na ziemi:</p>
<blockquote>
<p>J 1:14 (BW)<br />14. A Słowo ciałem się stało i zamieszkało wśr&oacute;d nas, i ujrzeliśmy chwałę jego, chwałę, jaką ma jedyny Syn od Ojca, pełne łaski i prawdy.</p>
<p>J 2:11 (BW)<br />11. Takiego pierwszego cudu dokonał Jezus w Kanie Galilejskiej; i objawił chwałę swoją, i uwierzyli weń uczniowie jego.</p>
</blockquote>
<p><span></span></p>
<p><span>Z tego ostatniego wersetu dowiadujemy się, że chwała Pana Jezusa objawiła się między innymi w znakach i cudach, kt&oacute;re czynił &ndash; nie tylko w Kanie Galilejskiej, ale w ciągu całego swojego życia. Pięknie koresponduje to z całością omawianego fragmentu. W J 12:37 apostoł naucza, że pomimo dokonania &ldquo;tylu cud&oacute;w&rdquo; (a więc pomimo objawienia w tak wyraźny spos&oacute;b swej chwały jako Mesjasza), Żydzi w niego nie uwierzyli. Werset 38 podaje dow&oacute;d, że tak właśnie miało być, natomiast 40 &ndash; przyczynę takiego stanu rzeczy. Werset 41 jest zaś nawiązaniem do w 38, a właściwie do całej &ldquo;czwartej pieśni o Słudze Jahwe&rdquo;, kt&oacute;rej część zawarta jest w cytacie przytoczonym przez apostoła. Innymi słowy, Jan m&oacute;wi w nim, że to właśnie Pan Jezus jest wypełnieniem tego proroctwa &ndash; to Jego chwała była objawiona Żydom, lecz w większości przez nich nierozpoznana. Wydaje się, że takie spojrzenie na omawiany fragment jest zgodne z kontekstem bliższym, jak r&oacute;wnież logicznie bardzo sp&oacute;jne. Izajasz widział chwałę Mesjasza nie w wizji opisanej w sz&oacute;stym rozdziale, lecz w proroczych objawieniach ukazywanych mu przez Boga. Nie dotyczy to zresztą tylko fragmentu z Iz 52:13-53:12 ale wielu innych miejsc, w kt&oacute;rych Izajasz prorokuje o Mesjaszu właśnie, o jego przyjściu, dokonanym na ziemi dziele, oraz wiecznym panowaniu i jego skutkach.<a href="https://thaleia.pl/unitarianizm/czyja-chwale-ujrzal-izajasz/#sdfootnote8sym">8</a>&nbsp;Izajasz był pod tym względem chyba najbardziej pobłogosławionym przez Boga człowiekiem. Wydaje się, że nikt opr&oacute;cz niego nie miał w tak jasny i piękny spos&oacute;b objawionej chwały nadchodzącego Mesjasza. Nic więc nie stoi na przeszkodzie, by właśnie w tym kontekście interpretować słowa apostoła Jana.</span></p>
<h3>Przypisy</h3>
<div>
<p><a href="https://thaleia.pl/unitarianizm/czyja-chwale-ujrzal-izajasz/#sdfootnote1anc">1</a><span>&nbsp;</span>W. MacDonald,<span>&nbsp;</span><em>Komentarz biblijny do Nowego Testamentu</em>, str. 307. Gwoli ścisłości, należałoby w tym miejscu zauważyć, że argumentacja prezentowana przez MacDonalda bardziej dowodziłaby modalizmu niż trynitaryzmu.</p>
</div>
<div>
<p><a href="https://thaleia.pl/unitarianizm/czyja-chwale-ujrzal-izajasz/#sdfootnote2anc">2</a><span>&nbsp;</span>Choć w Targumie Jonatana pada, co prawda, stwierdzenie o oglądaniu &bdquo;chwały Pana&rdquo; w wersecie pierwszym, jednakże warto doczytać do wersetu piątego, kt&oacute;rego końcowa część w tłumaczeniu Eldona Clema brzmi: &bdquo;&hellip; my eyes have seen the glory of the Shekhinah of the king of eternity, the Lord of Hosts&rdquo; (&bdquo;moje oczy widziały chwałę Szechiny kr&oacute;la wieczności, Pana Zastęp&oacute;w&rdquo; &ndash; tłum. własne). Z tekstu wynikałoby więc, że Izajasz widział nie tyle chwałę samego Boga, ile chwałę Szechiny Boga. Gdyby Jan nawiązywał do tego targumu, to jego por&oacute;wnanie nie zr&oacute;wnywałoby Pana Jezusa z Bogiem Jahwe, lecz z Szechiną Boga Jahwe, co oczywiście byłoby zgodne z nauczaniem Nowego Testamentu.</p>
</div>
<div>
<p><a href="https://thaleia.pl/unitarianizm/czyja-chwale-ujrzal-izajasz/#sdfootnote3anc">3</a><span>&nbsp;</span><span>D. Guthrie,&nbsp;</span><span>John</span><span>,&nbsp;</span><span><em>New Bible Commentary</em>,&nbsp;</span><span>str.&nbsp;</span><span>1052. Guthtrie nie jest zresztą jedynym, kt&oacute;ry wyraża opinię o możliwości zastosowania sł&oacute;w o &bdquo;widzeniu chwały&rdquo; do innych fragment&oacute;w proroctwa Izajasza. Patrick Navas w swej książce powołuje się jeszcze na takie nazwiska jak: Donald A. Carson,&nbsp;</span><span>Andreas Kostenberger, Barclay M. Newman czy też Eugene A. Nida &ndash; zob. P. Navas,&nbsp;</span><em><span>Divine Truth or Human Tradition?</span></em><span>, str. 405-409.</span></p>
</div>
<div>
<p><a href="https://thaleia.pl/unitarianizm/czyja-chwale-ujrzal-izajasz/#sdfootnote4anc">4</a><span>&nbsp;</span>W ten spos&oacute;b oddaje to Biblia Poznańska, Biblia Warszawska, Nowa Biblia Gdańska, Biblia Gdańska oraz Uwsp&oacute;łcześniona Biblia Gdańska.</p>
</div>
<div>
<p><a href="https://thaleia.pl/unitarianizm/czyja-chwale-ujrzal-izajasz/#sdfootnote5anc">5</a><span>&nbsp;</span>Według BPK werset ten brzmi: &bdquo;W roku śmierci kr&oacute;la Ozjasza zobaczyłem Pana siedzącego na wspaniałym, wysoko postawionym tronie. Dom był pełen Jego chwały.&rdquo;</p>
</div>
<div>
<p><a href="https://thaleia.pl/unitarianizm/czyja-chwale-ujrzal-izajasz/#sdfootnote6anc">6</a><span>&nbsp;</span>Warto przy tym zauważyć, że cały fragment Iz 52:13-53:12 stanowi jedną całość. Jest to tzw. &bdquo;czwarta pieśń o Słudze Jahwe&rdquo;.</p>
</div>
<div>
<p><a href="https://thaleia.pl/unitarianizm/czyja-chwale-ujrzal-izajasz/#sdfootnote7anc">7</a><span>&nbsp;</span>Przekład LXX Brentona oddaje końcową frazę jako: &bdquo;<span>and thy glory&nbsp;</span><span>shall not be honoured</span><span>&nbsp;by the sons of men.&rdquo; (&bdquo;twoja chwała nie dozna czci od syn&oacute;w ludzkich&rdquo; &ndash; tłum. własne).</span></p>
</div>
<div>
<p><a href="https://thaleia.pl/unitarianizm/czyja-chwale-ujrzal-izajasz/#sdfootnote8anc">8</a><span>&nbsp;</span>Iz 2:1-4, 9:5, 6; 11:1-10; 32:1-8; 35:1-10; 65:17-25.</p>
</div>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/63.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/unitarianizm/czyja-chwale-ujrzal-izajasz" style="text-decoration: none;">https://thaleia.pl/unitarianizm/czyja-chwale-ujrzal-izajasz</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898070&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">c3f80c3057</p>
</div>
</body>
