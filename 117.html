<html lang="pl-PL">
<head>
<meta charset="UTF-8" />
<title>Inny Pocieszyciel</title>

<meta name="description" content="Inny Pocieszyciel / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://mojabiblia.github.io/t/117.html" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Inny Pocieszyciel" />
<meta property="og:description" content="Inny Pocieszyciel / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>
  
</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

<h1 class="elementor-heading-title elementor-size-default">Inny Pocieszyciel</h1>

<div><span></span></div>

<blockquote>
<p><img src="pics/117_1.jpg"  alt="1" border="0" width="300" height="200" style="float:right;padding: 10px;"/>J 14:16-17 (UBG)<br />16. A ja będę prosił Ojca i da wam innego Pocieszyciela, aby z wami był na wieki;<br />17. Ducha prawdy, kt&oacute;rego świat nie może przyjąć, bo go nie widzi ani go nie zna. Wy jednak go znacie, gdyż z wami przebywa i w was będzie.</p>
</blockquote>
<p>W języku greckim słowo oddane powyżej jako &ldquo;Pocieszyciel&rdquo; to<span>&nbsp;</span><em>parakletos</em>. W Nowym Testamencie zostało ono użyte jeden raz w stosunku do Ducha Świętego, oraz jeden raz w stosunku do Pana Jezusa (1J 2:1). Zdaniem części trynitarian te dwa czynniki: a) znaczenie słowa<span>&nbsp;</span><em>Parakletos</em><span>&nbsp;</span>oraz b) drugi osobowy desygnat tego słowa, wskazują na osobowość tego, kt&oacute;ry się pod tym określeniem ukrywa. Czy jednak rzeczywiście jest to prawda?</p>
<h2>Pocieszyciel &ndash; znaczenie słowa źr&oacute;dłowego</h2>
<p>Przede wszystkim musimy przeanalizować sam termin &ldquo;Pocieszyciel&rdquo;. Słowo oddane w powyższym przekładzie jako &ldquo;Pocieszyciel&rdquo; zostało przetłumaczone z greckiego wyrazu<span>&nbsp;</span><em>parakletos<span>&nbsp;</span></em>i jego znaczenie jest znacznie szersze niż tylko wspomniany &ldquo;pocieszyciel&rdquo;. William Barclay opisuje je w taki oto spos&oacute;b:</p>
<blockquote>
<p>&ldquo;Jezus nie zostawia nas w tej walce o życie chrześcijańskie samych. Posyła nam<span>&nbsp;</span><em>Pomocnika</em>. W jęz. greckim wyraża to słowo<span>&nbsp;</span><em>parakletos</em>, kt&oacute;re jest praktycznie nieprzetłumaczalne. Nasze tłumaczenie podaje<span>&nbsp;</span><em>Pocieszyciel</em>, kt&oacute;re nie jest dokładnym tłumaczeniem. Moffat tłumaczy<span>&nbsp;</span><em>Pomocnik</em>. Dopiero kiedy dokładnie zbadamy znaczenie greckiego słowa<span>&nbsp;</span><em>parakletos</em>, dowiemy się o bogactwie nauki o Duchu Świętym. Dosłownie znaczy to &ndash;<span>&nbsp;</span><em>ten, kt&oacute;ry jest przywołany</em>. Grecy używali tego słowa w wielu r&oacute;żnych znaczeniach.<span>&nbsp;</span><em>Parakletos</em><span>&nbsp;</span>może oznaczać np.: świadka w sądzie lub też adwokata,<span>&nbsp;</span><em>przywołanego</em>, w celu obrony przed poważnym wyrokiem, m&oacute;gł to być ekspert zawołany, w celu zaradzenia trudnej sytuacji, mogła to być osoba<span>&nbsp;</span><em>przywołana</em>, aby na przykład, dodać otuchy przygnębionym i załamanym żołnierzom [&hellip;] Pocieszyciel był kimś, kto wskazywał jak przygnębiony może zdobyć odwagę. Dzisiaj pociecha kojarzy się przede wszystkim ze smutkiem, pocieszyciel zaś to ten, kt&oacute;ry wsp&oacute;łczuje gdy ktoś jest smutny. Bez wątpienia, Duch Święty czyni to, ale ograniczyć Jego działanie tylko do tej funkcji byłoby pomniejszeniem Jego znaczenia<sup>[1]</sup>.</p>
</blockquote>
<p>Remigiusz Popowski definiuje to słowo podobnie do Barclay&rsquo;a jako: &ldquo;zdolny do udzielania zachęty, odwagi, pomocy; zdolny do pokrzepiania; orędownik, rzecznik, pocieszyciel&rdquo;<sup>[2]</sup>.</p>
<p>Zacznijmy od tego, że w Nowym Testamencie znajdujemy trzy terminy zbudowane na bazie sł&oacute;w<span>&nbsp;</span><em>para</em><span>&nbsp;</span>(&ldquo;przy, obok, blisko&rdquo;) i<span>&nbsp;</span><em>kaleo</em><span>&nbsp;</span>(&ldquo;wzywać, wołać, powoływać&rdquo;). Pierwszym z nich jest wspomniany już<span>&nbsp;</span><em>parakletos</em>. Dwa inne to czasownik<span>&nbsp;</span><em>parakaleo</em><span>&nbsp;</span>oraz rzeczownik<span>&nbsp;</span><em>paraklesis.</em><span>&nbsp;</span>Jak podpowiada nasza intuicja językowa zar&oacute;wno w pierwszym jak i drugim przypadku źr&oacute;dłem czynności bądź aktu określanego tymi słowami może być r&oacute;wnież czynnik nieosobowy. Dlatego też w Biblii możemy przeczytać:</p>
<blockquote>
<p>Ps 23:4b (BPK) (LXX 22:4b)<br />4. [&hellip;] Tw&oacute;j kij pasterski i Twoja laska dodają mi odwagi (<span>&pi;&alpha;&rho;&epsilon;&kappa;ά&lambda;&epsilon;&sigma;&alpha;&nu;</span><span>)</span><span><sup>[3]</sup>.</span></p>
<p>Rz 15:4 (BW)<br />4. Cokolwiek bowiem przedtem napisano, dla naszego pouczenia napisano, abyśmy przez cierpliwość i przez pociechę (<span>&pi;&alpha;&rho;&alpha;&kappa;&lambda;ή&sigma;&epsilon;&omega;&sigmaf;</span><span>)</span><span>&nbsp;</span>z Pism nadzieję mieli.</p>
</blockquote>
<p>Podobnie ma się rzecz ze słowem<span>&nbsp;</span><em>parakletos</em>. Wprawdzie w Nowym Testamencie są jedynie dwa desygnaty tego terminu, to jednak niezmiernie pomocne w zrozumieniu znaczenia rozważanego słowa może być dla nas jego zastosowanie w środowisku kulturowym tamtych czas&oacute;w.</p>
<h2><em>Parakletos</em><span>&nbsp;</span>u Filona</h2>
<p>Jednym z ważniejszych pisarzy stosujących nazwę<span>&nbsp;</span><em>parakletos</em><span>&nbsp;</span>był Filon z Aleksandrii, żydowski filozof żyjący w latach 10 p.n.e &ndash; 40 n.e. Omawiając Księgę Kapłańską oraz grzech człowieka, kt&oacute;rego dręczą z tego powodu wyrzuty sumienia, pisze on:</p>
<blockquote>
<p>After this let him go also into the temple, to implore remission of the sins which he has committed, taking with him an irreproachable<span>&nbsp;</span><strong>mediator [</strong><em><strong>parakleton</strong></em><strong>]</strong>, namely, that conviction of the soul which has delivered him from his incurable calamity, curing him of the disease which would cause death, and wholly changing and bringing him to good health<sup>[4]</sup>.</p>
<p>Potem niech idzie do świątyni, aby prosić o odpuszczenie grzech&oacute;w, kt&oacute;re popełnił, biorąc ze sobą nieskalanego<span>&nbsp;</span><strong>rozjemcę [</strong><em><strong>parakleton</strong></em><strong>]</strong>, mianowicie to przekonanie duszy, kt&oacute;re wybawiło go z nieuleczalnego nieszczęścia, wyleczyło go z choroby, kt&oacute;ra spowodowałaby śmierć, i całkowicie zmieniło go i przywr&oacute;ciło do zdrowia.</p>
</blockquote>
<p>Dla Filona<span>&nbsp;</span><em>parakletem<span>&nbsp;</span></em>jest więc sumienie, a konkretnie wyrzuty tego sumienia spowodowane grzechami. Oczywiście sumienie jako takie nie jest osobą, jest raczej własnością bądź właściwością osoby.</p>
<p>Filon pisał po grecku ale interesujące jest to, że sam termin<span>&nbsp;</span><em>parakletos</em><span>&nbsp;</span>przeniknął do środowiska żydowskiego i był w taki spos&oacute;b używany przez rabin&oacute;w.</p>
<h2 class="western"><em>Parekletos<span>&nbsp;</span></em>w literaturze rabinicznej</h2>
<p>Cytowany już wcześniej William Barclay, zawarł w jednym ze swych komentarzy ciekawą uwagę dotyczącą słowa<span>&nbsp;</span><em>parakletos</em>, kt&oacute;rą cytuję poniżej:</p>
<blockquote>
<p>&ldquo;Słowo to było w tak powszechnym użyciu, że w swoim brzmieniu przeszło r&oacute;wnież do innych język&oacute;w. W Nowym Testamencie w wersji syryjskiej, egipskiej, arabskiej i etiopskiej słowo to występuje w swojej oryginalnej formie<span>&nbsp;</span><em>parakletos</em>. R&oacute;wnież Żydzi przyjęli to słowo i używali go na określenie obrońcy, orędownika czyjejś sprawy. Był on przeciwieństwem oskarżyciela. Dzień sądu Bożego rabini interpretowali następująco: &ldquo;Człowiek zachowujący jedno przykazanie zakonu otrzyma jednego<span>&nbsp;</span><em>parakletos</em>,, a człowiek, kt&oacute;ry naruszył jedno przykazanie zakonu otrzyma jednego oskarżyciela&rdquo;<sup>[5]</sup>.</p>
</blockquote>
<p>Co ciekawe, w myśli żydowskiej, podobnie jak u Filona, owymi<span>&nbsp;</span><em>parkletosami</em><span>&nbsp;</span>niekoniecznie były osoby. Poniżej dow&oacute;d</p>
<blockquote>
<p>Pirke Awot 4:13<br />Rabi Eliezer ben Jaakow uczył: Kto spełnia jedną micwę, ten nabywa sobie jednego obrońcę (<strong>peraklit</strong>,<span>&nbsp;</span><span><strong>פרקליט</strong></span><span>)</span>, kto popełnia jeden grzech, ten nabywa sobie jednego oskarżyciela. Skrucha i dobre czyny są tarczą przeciwko karze[6. Sacha Pecaric (red.),<span>&nbsp;</span><em>Pirke Awot. Sentencje Ojc&oacute;w</em>, Fundacja Ronalda S. Laudera, Krak&oacute;w 2005, s. 59.].</p>
</blockquote>
<p>Zatem &ldquo;Parakletem&rdquo; jest w tym przypadku wypełnianie przykazań. Fragment przypisywany jest rabinowi Eliezerowi ben Jakoow, kt&oacute;ry żył w I wieku a więc w czasie gdy powstawała Ewangelia Jana. Słowo<span>&nbsp;</span><em>Parakletos</em><span>&nbsp;</span>zostało zapożyczone z języka greckiego i w takiej zapożyczonej formie występuje w tekście hebrajskim.</p>
<p>O takim użyciu słowa<span>&nbsp;</span><em>Parakletos</em><span>&nbsp;</span>przez żydowskich rabin&oacute;w naucza także The Jewish Encyclopedia:</p>
<blockquote>
<p>Rabbinical term adopted from the Greek &pi;&alpha;&rho;ά&kappa;&lambda;&eta;&tau;ό&sigmaf; (= &ldquo;advocate,&rdquo; &ldquo;intercessor&rdquo;): Targumic translation of<span>&nbsp;</span><img src="pics/117_2.jpg"  alt="1" border="0" width="25" height="19""/><span>&nbsp;</span>(Job xvi. 20, xxxiii. 23): &ldquo;He who performs one good deed has gotten to himself one advocate [paraclete], and he who commits one transgression has gotten to himself one accuser&rdquo; (Abot iv. 11). &ldquo;Whosoever is summoned before the court for capital punishment is saved only by powerful advocates[paracletes]; such paracletes man has in repentance and good works, and if there are nine hundred and ninety-nine accusers and only one to plead for his exoneration he is saved&rdquo; (<a href="https://www.sefaria.org/Shabbat.32a?lang=he-en&amp;utm_source=jewishencyclopedia.com&amp;utm_medium=sefaria_linker">Shab. 32a</a>; comp. Job xxxiii. 23-24). &ldquo;The works of benevolence and mercy done by the people of Israel in this world become agents of peace and intercessors [paracletes] between them and their Father in heaven&rdquo; (B. B. 10a; Tos. Peah iv. 21). The sin-offering is like the paraclete before God; it intercedes for man and is followed by another offering, a &ldquo;thank-offering for the pardon obtained&rdquo; (Sifra, Meẓora&rsquo;, iii. 3; Tos. Parah i. 1). The two daily burnt offerings are called &ldquo;the two paracletes&rdquo; (Yer. Ber. iv. 7b), and the four kinds of plants at Sukkot are termed &ldquo;paracletes&rdquo; for the year&rsquo;s rain (Yer. Ta&rsquo;an. i. 63c).</p>
<p>Termin rabiniczny przejęty z greckiego &pi;&alpha;&rho;ά&kappa;&lambda;&eta;&tau;ό&sigmaf; (= &ldquo;orędownik&rdquo;, &ldquo;wstawiennik&rdquo;). Targumiczne tłumaczenie z (Job xvi. 20, xxxiii. 23): &ldquo;Kto spełnia jeden dobry uczynek, ma dla siebie jednego orędownika [parakleta], a kto popełnia jeden występek, ma dla siebie jednego oskarżyciela&rdquo; (Abot iv. 11). &ldquo;Kto jest wezwany przed sąd na karę śmierci, jest uratowany tylko przez potężnych adwokat&oacute;w [paraklet&oacute;w]; takich paraklet&oacute;w człowiek ma w pokucie i dobrych uczynkach, a jeśli jest dziewięciuset dziewięćdziesięciu dziewięciu oskarżycieli, a tylko jeden, kt&oacute;ry by się wstawiał za jego uniewinnieniem, jest uratowany&rdquo; (Szab. 32a; por. Job xxxiii. 23-24). &ldquo;Dzieła dobroci i miłosierdzia wykonane przez lud Izraela na tym świecie stają się pośrednikami pokoju i wstawiennikami [parakletami] między nimi a ich Ojcem w niebie&rdquo; (B. B. 10a; Tos. Peah iv. 21). Ofiara za grzech jest jak paraklet przed Bogiem; wstawia się za człowiekiem i następuje po niej inna ofiara, &ldquo;ofiara dziękczynna za uzyskane przebaczenie&rdquo; (Sifra, Meẓora&rsquo;, iii. 3; Tos. Parah i. 1). Dwie codzienne ofiary całopalne nazywane są &ldquo;dwiema parakletami&rdquo; (Yer. Ber. iv. 7b), a cztery rodzaje roślin w Sukkot określane są jako &ldquo;paraklety&rdquo; za roczny deszcz (Yer. Ta&rsquo;an. i. 63c)<sup>[6]</sup>.</p>
</blockquote>
<p>Oczywiście zacytowane fragmenty dzieł Filona czy też rabin&oacute;w nie mają dowodzić tego, że<span>&nbsp;</span><em>Parakletos</em><span>&nbsp;</span>był stosowany wyłącznie do nieosobowych rzeczy, czynności czy stan&oacute;w. Wskazują jedynie na fakt niejednoznaczności takiego określenia i co za tym idzie, niemożliwości na podstawie jedynie samego jego użycia ustalenia tego, czy odnosi się on do osoby czy też do &ldquo;nieosoby&rdquo;.</p>
<h2 class="western"><em>Allos</em><span>&nbsp;</span>vs<span>&nbsp;</span><em>heteros</em></h2>
<p>Niekt&oacute;rzy z trynitarian twierdzą, że użyte w tytułowym fragmencie greckie słowo<span>&nbsp;</span><em>allos</em><span>&nbsp;</span>(oddane jako &ldquo;inny&rdquo;) jest dowodem na osobowość Ducha Prawdy. Uważają, iż allos oznacza kogoś innego, ale tego samego rodzaju, w przeciwieństwie do słowa heteros, kt&oacute;re wskazuje na kogoś odmiennego, r&oacute;żnego. Innymi słowy, według nich, gdyby Pan Jezus chciał powiedzieć, że pośle Parakletosa, kt&oacute;ry nie jest osobą, w&oacute;wczas użyłby słowa heteros.</p>
<p>No c&oacute;ż, przyznam, że tego rodzaju interpretację traktuję jako wyraz skrajnej desperacji trynitarian. Przede wszystkim, nie jestem przekonany, czy można uczynić takie sztywne rozr&oacute;żnienie pomiędzy słowami<span>&nbsp;</span><em>allos</em><span>&nbsp;</span>i<span>&nbsp;</span><em>heteros</em>. Sp&oacute;jrzmy na poniższy fragment:</p>
<blockquote>
<p>Dz 19:32 (BT)<br />Każdy krzyczał co innego (<em>allous</em>), bo zebranie było burzliwe, a wielu nie wiedziało nawet, po co się zebrali.</p>
</blockquote>
<p>Biorąc pod uwagę założenia trynitarian, autor Dziej&oacute;w powinien użyć słowa heteros, ponieważ wspomniani ludzie najwyraźniej wypowiadali r&oacute;żne od siebie kwestie.</p>
<p>Jeszcze bardziej wymowne są r&oacute;wnież słowa ap. Pawła:</p>
<blockquote>
<p>2Kor 11:4 (BT)<br />Jeśli bowiem przychodzi ktoś i głosi wam innego (<em>allon</em>) Jezusa, jakiego wam nie głosiliśmy, lub bierzecie innego (<em>heteron</em>) Ducha, kt&oacute;rego nie otrzymaliście, albo inną (<em>heteron</em>) ewangelię, nie tę, kt&oacute;rą przyjęliście &ndash; znosicie to spokojnie.</p>
</blockquote>
<p>Zwr&oacute;ćmy uwagę, że w tym fragmencie<span>&nbsp;</span><em>allos</em><span>&nbsp;</span>i<span>&nbsp;</span><em>heteros</em><span>&nbsp;</span>przyjmują dokładnie takie samo znaczenie: czegoś, co jest w swej naturze odmienne i r&oacute;żne od tego, z czym jest por&oacute;wnywane.</p>
<p>Z drugiej strony słowo<span>&nbsp;</span><em>heteros</em><span>&nbsp;</span>może oznaczać także kogoś, kto jest inny, ale niekoniecznie w złym znaczeniu tego słowa. Taka sytuacja występuje choćby tutaj:</p>
<blockquote>
<p>Łk 8:1-3 (BT)<br />1. Następnie wędrował przez miasta i wsie, nauczając i głosząc Ewangelię o kr&oacute;lestwie Bożym. A było z Nim Dwunastu<br />2. oraz kilka kobiet, kt&oacute;re zostały uwolnione od złych duch&oacute;w i od chor&oacute;b: Maria, zwana Magdaleną, kt&oacute;rą opuściło siedem złych duch&oacute;w;<br />3. Joanna, żona Chuzy, rządcy Heroda; Zuzanna i wiele innych (heterai), kt&oacute;re im usługiwały, [udzielając] ze swego mienia.</p>
</blockquote>
<p>Wszystkie kobiety usługujące czyniły to oczywiście w jednym duchu.</p>
<p>Podobnych przykład&oacute;w można mnożyć, wystarczy do tego dobry słownik i konkordancja. Wynika z nich to, że przynajmniej pewien zakres znaczeniowy<span>&nbsp;</span><em>allos</em><span>&nbsp;</span>i<span>&nbsp;</span><em>heteros</em><span>&nbsp;</span>jest wsp&oacute;lny, i nie można między nimi zrobić jakiegoś bardzo sztywnego rozgraniczenia. O wszystkim musi decydować kontekst danej wypowiedzi.</p>
<p>Taka sytuacja mam miejsce w Ewangelii Jana 14:16-17. Duch Prawdy jest &ldquo;innym Pocieszycielem&rdquo; nie tyle w znaczeniu posiadania osobowości, tak jak posiada ją Pan Jezus. Podobieństwo polega na tej samej pracy, jaką wykonywał Zbawiciel gdy był na ziemi, z pracą, jaką wykonuje w nas Prawda przekazywana i objawiana poprzez działanie Ducha Świętego. Zadaniem Prawdy jest pocieszanie, wzmacnianie i pomaganie w rozwoju kościoła powszechnego, oraz w osobistym poświęceniu. W słowach zawartych w Ewangelii Jana 14:16-17 nie ma żadnej wzmianki o podobieństwie Syna i Ducha Prawdy polegającym na posiadaniu przez tego ostatniego osobowości.</p>
<h2>Przypisy</h2>
<p>1. William Barclay,<span>&nbsp;</span><em>Ewangelia według św. Jana</em>, Słowo Prawdy, Warszawa 1987, s. 225-6. Co prawda Barclay opisuje<span>&nbsp;</span><em>Parakletosa</em><span>&nbsp;</span>jako kogoś, jednak w innych miejscach przyznaje, że może to być r&oacute;wnież &ldquo;coś&rdquo;. Przykład tego będzie podany w dalszej części artykułu.].</p>
<p>2. R. Popowski,<span>&nbsp;</span><em>Wielki słownik grecko-polski Nowego Testamentu</em>, Vocatio, Warszawa 1995, s. 464. W polskich przekładach najpopularniejszą formą tłumaczenia niestety &ldquo;Pocieszyciel&rdquo;. Pomimo tego, że nie jestem miłośnikiem Przekładu Nowego Świata, to jednak sądzę, że tłumaczenie<span>&nbsp;</span><em>Parakletosa</em><span>&nbsp;</span>jako &ldquo;Wspomożyciel&rdquo; jest najtrafniejsze.</p>
<p>3.<span>&nbsp;</span><span>Podobnie w Ps 119:50,76 (w LXX jest to Psalm 118) źr&oacute;dłem pomocy/wzmocnienia jest &ldquo;słowo&rdquo; oraz &ldquo;miłosierdzie&rdquo;.</span></p>
<p>4. Philo,<span>&nbsp;</span><em>Special Laws</em><span>&nbsp;</span>1.237, Hendrickson Publishers, 1996, wydanie elektroniczne Olive Tree Bible Software.</p>
<p>5. William Barclay,<span>&nbsp;</span><em>Listy św. Jana i Judy</em>, Słowo Prawdy, Warszawa 1982, s. 51.</p>
<p>6. Kaufmann Kohler,<span>&nbsp;</span><em>Paraclete</em>, w: The Jewish Encyclopedia, str. 514-515, [online], https://jewishencyclopedia.com/articles/11899-paraclete, [dostęp: 31 października 2021.</p>

  
</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/92.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/unitarianizm/inny-pocieszyciel" style="text-decoration: none;">https://thaleia.pl/unitarianizm/inny-pocieszyciel</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7901157&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">821a7b812c</p>
</div>
</body>
