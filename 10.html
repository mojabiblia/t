<html lang="pl-PL">
<head>
<meta charset="UTF-8" />
<title>Efez 431</title>

<meta name="description" content="Efez 431 / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://thaleia.pl/thaleia/efez-431" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Efez 431" />
<meta property="og:description" content="Efez 431 / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>
  
</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

  
<h1 class="entry-title">Efez 431</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/thaleia/efez-431/">12 sierpnia, 2018</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<p>O ile problemy trynitologiczne zostały w zasadzie rozstrzygnięte przez Konstantynopol, o tyle nadal pozostawały niejasne pewne kwestie natury chrystologicznej. Skoro ortodoksja sformułowała naukę o tym, iż Syn Boży był prawdziwym Bogiem i prawdziwym człowiekiem, przyjąwszy nie tylko ludzkie ciało ale także ludzką duszę i inteligencję,<a href="https://thaleia.pl/thaleia/efez-431/#sdfootnote1sym">1</a><span>&nbsp;</span>powstawało w spos&oacute;b oczywisty pytanie &ndash; czy posiadając dwie natury, Chrystus ma także dwa podmioty działania, czyli, czy w pewnym sensie jest także dwiema osobami. Początek sporowi<a href="https://thaleia.pl/thaleia/efez-431/#sdfootnote2sym">2</a><span>&nbsp;</span>dali dwaj biskupi znacznych miast &ndash; Cyryl z Aleksandrii oraz Nestoriusz z Konstantynopola, prezentujący stanowisko chrystologiczne szkoły antiocheńskiej. Zarzewiem konfliktu stał się termin Thoetokos (&bdquo;Boża Rodzicielka&rdquo;), kt&oacute;ry Cyryl stosował do Marii, matki naszego Pana. Nestoriusz stanowczo się temu przeciwstawiał twierdząc, iż Maria nie porodziła boskiej natury Jezusa, lecz tylko człowieczą, i w związku z tym, można nazywać ją co najwyżej Christotokos (Matka Chrystusa).</p>
<p>Stanowisko Nestoriusza podkreślające realność i oddzielność obydwu natur Chrystusa oraz widzące w Nim dwa podmioty działania, zbliżało się do wiary w dwie osoby egzystujące w Zbawicielu &ndash; ludzką osobę Jezusa oraz boską osobę Syna,<a href="https://thaleia.pl/thaleia/efez-431/#sdfootnote3sym">3</a><span>&nbsp;</span>przeciwko czemu oczywiście protestowali zwolennicy Cyrylego. Ci ostatni podkreślali unitarność osoby Chrystusa. Cyryl sądził, iż:</p>
<blockquote>
<p>&bdquo;&hellip; osoba Logosu jest jedyną osobą verbum incarnatum. Logos preegzystencji utożsamia się z Logosem wcielonym. On sam jest podmiotem osobowej jedności Boga-człowieka, Jezusa Chrystusa. We wcieleniu przybiera On ludzkie ciało razem z rozumną duszą, to znaczy pełną, integralną ludzką naturę. Dokonując tego, druga osoba Tr&oacute;jcy Świętej w pełni zachowała swoją właściwość boskiej hipostazy. Dlatego przyjęta ludzka natura nie ma swojej własnej osoby. Osobowy charakter daje jej hipostaza Logosu&rdquo;.<a href="https://thaleia.pl/thaleia/efez-431/#sdfootnote4sym">4</a></p>
</blockquote>
<p>Warto zwr&oacute;cić na to uwagę &ndash; &bdquo;przyjęta ludzka natura nie ma swojej własnej osoby&rdquo;. Ponieważ sob&oacute;r w Efezie poparł w sporze Cyryla, więc siłą rzeczy stało się to także jego (soboru) opinią. Konsekwencje takiego postawienia sprawy są znaczące &ndash; Jezus jest jedną osobą, i to osobą boską, a nie ludzką. W ten spos&oacute;b Chrystus został de facto okrojony z rzeczywistego człowieczeństwa poprzez odebranie Mu osobowości ludzkiej. Oczywiste staje się zatem fundamentalne pytanie, czy można być w pełni człowiekiem, nie będąc jednocześnie osobą ludzką? A co za tym idzie, czy można odkupić ludzkość, nie będąc w pełni człowiekiem? I co zrobić z tekstami Nowego Testamentu, tak mocno podkreślającymi podobieństwo między człowieczeństwem Jezusa i Adama wraz z nami, ludźmi, skoro okazuje się, że ten, kt&oacute;ry podobno stał się taki jak my, nie był osobą ludzką, posiadając przy tym ciało, inteligencję oraz duszę ludzką?<a href="https://thaleia.pl/thaleia/efez-431/#sdfootnote5sym">5</a></p>
<p>Po dw&oacute;ch latach konfliktu pomiędzy Rzymem i Aleksandrią popierającymi Cyryla oraz Antiochią stojącą za Nestoriuszem, doszło do podpisania tzw. &bdquo;Formuły zjednoczenia&rdquo;, kt&oacute;ra stała się swojego rodzaju kompromisem pomiędzy skonfliktowanymi patriarchatami. Oto jej treść:</p>
<blockquote>
<p>&bdquo;Pragniemy wyłożyć w skr&oacute;cie, jak myślimy i jak nauczamy o Bogarodzicy Dziewicy i o sposobie, w jaki Jednorodzony Syn Boży stał się człowiekiem. Uważamy to za konieczne: nie dla dodania czegoś nowego, ale dla potwierdzenia nauki, kt&oacute;rą od początku przyjęliśmy z Bożych Pism oraz z tradycji świętych Ojc&oacute;w. Nie dodajemy niczego do wiary świętych Ojc&oacute;w z Nicei. Jak już powiedzieliśmy wystarcza ona zupełnie do znajomości religii i dla odrzucenia każdej błędnej, heretyckiej doktryny. M&oacute;wimy nie jako ci, kt&oacute;rzy zuchwale ośmielają się rozstrzygać o rzeczach niepojętych, lecz, przez wyznanie własnej słabości, odsuwamy się od chcących nam zarzucać, że wyjaśniamy rzeczy leżące ponad ludzkim rozumieniem.</p>
</blockquote>
<blockquote>
<p>Wierzymy więc, że Pan nasz Jezus Chrystus, jednorodzony Syn Boży, jest doskonałym Bogiem i doskonałym człowiekiem, złożonym z rozumnej duszy oraz ciała, zrodzony z Ojca przed wiekami co do B&oacute;stwa, a w &lsquo;ostatnich czasach&rsquo; dla nas i dla naszego zbawienia z Maryi Dziewicy co do człowieczeństwa; wsp&oacute;łistotny Ojcu co do B&oacute;stwa i wsp&oacute;łistotny nam co do człowieczeństwa. Nastąpiło bowiem zjednoczenie dw&oacute;ch natur. Dlatego wyznajemy jednego Chrystusa, jednego Syna, jednego Pana. Z racji zjednoczenia bez pomieszania wierzymy, że święta Dziewica jest Bogarodzicą, ponieważ Słowo Boże się wcieliło, stało się człowiekiem i od chwili swego poczęcia zjednoczyło się ze świątynią, kt&oacute;rą z Niej wzięło. Co do wyrażeń Ewangelii i Apostoł&oacute;w o Panu wiemy, że teolodzy jedne pojmują jako wsp&oacute;lne i orzekające o jedności osoby, inne zaś jako rozr&oacute;żniające i m&oacute;wiące o dw&oacute;ch naturach; pierwsze godne są Boga i odpowiadają Bożej naturze Chrystusa, drugie odznaczają się uniżeniem i odpowiadają Jego naturze ludzkiej&rdquo;.<a href="https://thaleia.pl/thaleia/efez-431/#sdfootnote6sym">6</a></p>
</blockquote>
<p>Interesujące jest sformułowanie, powt&oacute;rzone p&oacute;źniej w Chalcedonie, o wsp&oacute;łistotności Chrystusa z Ojcem co do B&oacute;stwa, i wsp&oacute;łistotności z nami co do człowieczeństwa. Warto zwr&oacute;cić uwagę na to (nadal panujące) zamieszanie z terminem &bdquo;wsp&oacute;łistotny&rdquo;. Rozumiane bowiem w spos&oacute;b wyrażony w powyższej Formule, wprost naucza ono tryteizmu (ściślej &ndash; dyteizmu). Co znaczy bowiem wsp&oacute;łistotność człowieka Jezusa z ludźmi? To, że posiada On taką samą naturę jak my będąc jednocześnie innym człowiekiem (inną, odrębną substancją). Innymi słowy, wskazując na człowieka Jezusa oraz dowolnego przedstawiciela gatunku ludzkiego możemy stwierdzić, iż mamy do czynienia z dwojgiem ludzi, dwoma przedstawicielami gatunku człowieka. Jeśli na tym samym ma polegać wsp&oacute;łistotność Syna z Ojcem, to analogicznie oznacza, iż wskazując na Ojca i Syna mamy do czynienia z dwoma przedstawicielami gatunku Boga, czyli z dwoma Bogami. Doktryna o tr&oacute;jjedyności Boga może być broniona tylko w&oacute;wczas, gdy słowu homoousios nada się znaczenie nie tylko jakościowe (dzielenie wsp&oacute;lnej esencji) ale także ilościowe (bycie tą samą istotą, bytem). W innym przypadku mamy do czynienia z czystym wielob&oacute;stwem. &bdquo;Formuła zjednoczenia&rdquo; chcąc, nie chcąc kieruje trynitaryzm w kierunku tryteizmu, co o dziwo, ma swoją kontynuację na soborze w Chalcedonie.</p>
<h3>Przypisy</h3>
<div>
<p><a href="https://thaleia.pl/thaleia/efez-431/#sdfootnote1anc">1</a><span>&nbsp;</span>A. Baron, H. Pietras (red.),<span>&nbsp;</span><em>Dokumenty Sobor&oacute;w Powszechnych</em>, T. 1, str. 83.</p>
</div>
<div>
<p><a href="https://thaleia.pl/thaleia/efez-431/#sdfootnote2anc">2</a><span>&nbsp;</span>Geneza konfliktu od strony teologicznej dobrze opisana w: G.L. Muller,<span>&nbsp;</span><em>Chrystologia &ndash; Nauka o Jezusie Chrystusie</em>, str. 335-359.</p>
</div>
<div>
<p><a href="https://thaleia.pl/thaleia/efez-431/#sdfootnote3anc">3</a><span>&nbsp;</span>Takie stanowisko Nestoriusza sugeruje między innymi Jacques Dupuis w swej pracy<span>&nbsp;</span><em>Wprowadzenie do chrystologii</em>, str. 113.</p>
</div>
<div>
<p><a href="https://thaleia.pl/thaleia/efez-431/#sdfootnote4anc">4</a><span>&nbsp;</span>G.L. Muller,<span>&nbsp;</span><em>Chrystologia &ndash; Nauka o Jezusie Chrystusie</em>, str. 352.</p>
</div>
<div>
<p><a href="https://thaleia.pl/thaleia/efez-431/#sdfootnote5anc">5</a><span>&nbsp;</span>Swoją drogą, czy można nie być osobą ludzką, posiadając ludzkie ciało, duszę oraz inteligencję?</p>
</div>
<div>
<p><a href="https://thaleia.pl/thaleia/efez-431/#sdfootnote6anc">6</a><span>&nbsp;</span>A. Baron, H. Pietras (red.),<span>&nbsp;</span><em>Dokumenty Sobor&oacute;w Powszechnych</em>, T. 1, str. 177, 178.</p>
</div>
</div>


</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/11.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/thaleia/efez-431" style="text-decoration: none;">https://thaleia.pl/thaleia/efez-431</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898016&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">fb4c3182ea</p>
</div>
</body>
