<html lang="pl-PL">
<head>
<meta charset="UTF-8" />
<title>W imię Ojca i Syna i Ducha Świętego</title>

<meta name="description" content="W imię Ojca i Syna i Ducha Świętego / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://thaleia.pl/unitarianizm/w-imie-ojca-i-syna-i-ducha-swietego" />
<meta property="og:locale" content="pl_PL" />
<meta property="og:type" content="website" />
<meta property="og:title" content="W imię Ojca i Syna i Ducha Świętego" />
<meta property="og:description" content="W imię Ojca i Syna i Ducha Świętego / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

<h1 class="entry-title">W imię Ojca i Syna i Ducha Świętego</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/unitarianizm/w-imie-ojca-i-syna-i-ducha-swietego/">12 listopada, 2018</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<p>Uczciwość wymaga przyznać, że o ile brak jasnych i bezpośrednich tekst&oacute;w dotyczących wiary pierwszych chrześcijan w Ojca, Syna i Ducha jako jednego liczbowo Boga, tym niemniej trynitarianie przytaczają kilka fragment&oacute;w pośrednich, mających to, ich zdaniem, sugerować. Jeden z nich zanotowany jest w Ewangelii Mateusza 28:19. Poniżej jego treść z przekładu Biblii Warszawskiej:</p>
<blockquote>
<p>Mat. 28:19 (BW)<br />19. Idźcie tedy i czyńcie uczniami wszystkie narody, chrzcząc je w imię Ojca i Syna, i Ducha Świętego,</p>
</blockquote>
<p>Argumentacja trynitarna podąża w kilku kierunkach, kt&oacute;re postaram się tutaj om&oacute;wić.</p>
<p></p>
<h4 align="left">Trzy osoby?</h4>
<p></p>
<p>W dyskusjach na temat Tr&oacute;jcy często proszę swego adwersarza o wskazanie choćby jednego wersetu, kt&oacute;ry wprost naucza o Tr&oacute;jcy. Czynię tak, ponieważ dla wielu trynitarian ktoś kto nie wierzy w Tr&oacute;jcę, nie jest w og&oacute;le chrześcijaninem i traktowany jest w najlepszym przypadku jako niewierzący, a w najgorszym jako człowiek zwiedziony będący ducha antychrysta. Jeśli tak rzeczywiście by było, to faktycznie sprawa wiary w Tr&oacute;jcę byłaby fundamentalna, ponieważ tylko taka wiara przynosiłaby człowiekowi zbawienie. W tym miejscu powstaje jednak problem. W związku z tym, że B&oacute;g jest Bogiem uczciwym, więc jeśli uzależnia czyjeś zbawienie od wiary w konkretną naukę, to ta nauka powinna być w spos&oacute;b oczywisty i jasny wyłożona w Piśmie. Naturalnie trynitarianie niemal zawsze przyznają, że w kwestii Tr&oacute;jcy tak właśnie jest i z ich punktu widzenia trzeba mieć dużo złej woli, by tej nauki w Piśmie nie widzieć. Zapytani jednak o konkretny werset, kt&oacute;ry by jej nauczał, mają zazwyczaj kłopot i temat zaczyna zbaczać z Tr&oacute;jcy jako takiej w kierunku boskości Pana Jezusa oraz Ducha Świętego. Jednakże taka zmiana przedmiotu sporu w niczym nie zmienia faktu, że w Piśmie tekstu nauczającego w spos&oacute;b jawny o Tr&oacute;jcy nie ma. O ile Paweł m&oacute;gł w swoim sławnym credo napisać: &ldquo;dla nas jest tylko jeden B&oacute;g Ojciec&hellip; i jeden Pan Jezus Chrystus&rdquo; o tyle nie włączył w tą &ldquo;definicję&rdquo; Ducha Świętego, co dla dzisiejszego chrześcijanina o poglądach trynitarnych byłoby nie do pomyślenia. Czasami, by uciec od siły tego argumentu, spotyka się stwierdzenie, że jednak pewne wypowiedzi o Tr&oacute;jcy w Biblii się znajdują, a jedna z nich zawarta jest w przytoczonym wyżej tekście z Mt 28:19. Czy jednak rzeczywiście tak jest? Czy ten werset naprawdę dowodzi istnienia tr&oacute;jjedynego Boga? Wydaje się, że jednak nie. Problem bowiem w tym, że samo występowanie obok siebie trzech podmiot&oacute;w w żadnym wypadku nie może być samo w sobie dowodem na to, że te podmioty stanowią ze sobą jedność rozumianą jako jedność istoty. Poniżej wymowny przykład:</p>
<blockquote>
<p>1J 5:6-8 (BT II)<br />6. Jezus Chrystus jest tym, kt&oacute;ry przyszedł przez wodę i krew, i Ducha, nie tylko w wodzie, lecz w wodzie i we krwi. Duch daje świadectwo, bo &lt;Duch&gt; jest prawdą.<br />7. Trzej bowiem dają świadectwo:<br />8. Duch, woda i krew, a ci trzej w jedno się łączą.</p>
</blockquote>
<p>Ciekawy fragment&hellip; Gdybyśmy chcieli p&oacute;jść tokiem rozumowania trynitarian, w&oacute;wczas tekst ten byłby dowodem na to, że Duch, woda i krew są jednym i tym samym. Dodatkowo, skoro Duch wedle trynitarian jest osobą, to tego rodzaju konstrukcja świadczyłaby o tym, że woda i krew też są osobami. Jeśli jesteś trynitarianinem i oburzają Cię takie wnioski, to postaw się w naszej sytuacji i spr&oacute;buj zrozumieć dlaczego oburzają nas trynitarne wnioski wyciągane z tekstu w Mt 28:19.</p>
<p>Oczywiście, w przypadku 1J 5:6-8 występowanie obok siebie Ducha, wody i krwi oraz stwierdzenie, że &ldquo;w jedno się łączą&rdquo; świadczy o ich pewnej jedności, jednak nie świadczy o ich r&oacute;wności czy też tożsamości ontologicznej oraz o jakiejś domniemanej jedności złożonej. Podobnie w przypadku Mt 28:19 &ndash; z wersetu tego wynika pewna jedność, ale trudno byłoby z niego wyczytać, że chodzi o jedność ontologiczną tych trzech podmiot&oacute;w czy też o jedność Ojca, Syna i Ducha w tym samym Bogu. By udowodnić, iż mamy tu do czynienia z wersetem trynitarnym w ścisłym znaczeniu tego słowa, należałoby raczej oczekiwać sformułowania w rodzaju: chrzcząc ich w imię jednego Boga: Ojca, Syna i Ducha Świętego. Tego jednak Pan Jezus nie powiedział a Mateusz nie zapisał. A przecież nic (dosłownie nic!) nie stało na przeszkodzie, by tak właśnie uczynić. Sp&oacute;jrzmy na inny fragment:</p>
<blockquote>
<p>Łk 9:26 (BW)<br />26. Kto bowiem wstydzi się mnie i moich sł&oacute;w, tego i Syn Człowieczy wstydzić się będzie, gdy przyjdzie w chwale swojej i Ojca, i anioł&oacute;w świętych.</p>
</blockquote>
<p></p>
<p>Podobna sytuacja jak w poprzednim wersecie &ndash; chwała Ojca, Syna i anioł&oacute;w świętych nie czyni Ojca, Syna i anioł&oacute;w ontologicznie r&oacute;wnymi czy też ontologicznie tożsamymi.</p>
<p></p>
<h4 align="left">Chrzest tylko &bdquo;w Boga&rdquo;?</h4>
<p></p>
<p>Czasami pojawia się także argument, iż chrzest ma sens tylko w&oacute;wczas, gdy dokonywany jest w imię Boga. Osoby takie zdają się jednak zapominać, że Biblia naucza w tej kwestii inaczej:</p>
<p></p>
<blockquote>
<p>1Kor 10:1-2 (BW)<br />1. A chcę, bracia, abyście dobrze wiedzieli, że ojcowie nasi wszyscy byli pod obłokiem i wszyscy przez morze przeszli,<br />2. I wszyscy w Mojżesza ochrzczeni zostali w obłoku i w morzu,</p>
</blockquote>
<p>Ten tekst w zupełności wystarcza jako odpowiedź na powyższe zarzuty, ponieważ oczywiście nikt nie wierzy, że Mojżesz był Bogiem JHWH&hellip;</p>
<p></p>
<h4 align="left">Jedno imię?</h4>
<p></p>
<p>Twierdzi się, że tekst z Mt 28:19 stanowi dow&oacute;d na Tr&oacute;jcę, ponieważ chrzest naśladowc&oacute;w Pana Jezusa dokonuje się w jedno imię Boga, kt&oacute;rym to Bogiem jest wymieniony w kolejności Ojciec, Syn i Duch Święty. Zwraca się uwagę na to, że skoro słowo &ldquo;imię&rdquo; (onoma) użyte jest w liczbie pojedynczej i dotyczy trzech os&oacute;b, zatem owe trzy osoby posiadają jedno i to samo imię, &ldquo;tworząc&rdquo; jednego Boga &ndash; JHWH. Oto co ma do powiedzenia na ten temat znany komentator ewangeliczny William McDonald:</p>
<blockquote>
<p>&ldquo;Chrzest wierzącego utożsamia chrześcijan z Bożą Tr&oacute;jcą, uznając ojcostwo Boga, uznanie Chrystusa za Pana i Zbawiciela i Ducha Świętego za Tego, kt&oacute;ry zamieszkuje, wzmacnia i naucza. Imię w wierszu 19 występuje w liczbie pojedynczej. Jedno imię bądź istota i trzy osoby: Ojciec, Syn i Duch Święty.&rdquo;<a href="https://thaleia.pl/unitarianizm/w-imie-ojca-i-syna-i-ducha-swietego/#sdfootnote1sym">1</a></p>
</blockquote>
<p>Oczywiście, nawet nasza intuicja językowa podpowiada nam, że jest to argumentacja naciągana, ponieważ swobodnie możemy sobie wyobrazić sformułowanie w stylu: &ldquo;przysięgam na imię Boga, kr&oacute;la oraz Najjaśniejszej Rzeczpospolitej&rdquo;, kt&oacute;re samo w sobie nie dowodzi, iż B&oacute;g, kr&oacute;l i Rzeczpospolita mają jedno imię, pomimo użycia w tej frazie liczby pojedynczej słowa &ldquo;imię&rdquo;. Dodatkowo, podobnie jak w przypadku Mat. 28:19, nie wszystkie terminy użyte w powyższej sentencji muszą być osobowe &ndash; &ldquo;Rzeczpospolita&rdquo; wszak taką nie jest. Ot, jest to zwykły spos&oacute;b formułowania myśli, kt&oacute;ry można spotkać, jak przypuszczam, w wielu językach.</p>
<p>Przyjrzyjmy się bliżej tekstowi z księgi Rut, w tłumaczeniu z greckiej Septuaginty:</p>
<blockquote>
<p>Rt 1:2a (BPK)<br />2. Ten mąż miał na imię Elimelek, jego żona &ndash; Noemi, jego dwaj synowie &ndash; Machlon i Kilion.</p>
</blockquote>
<p>W polskim tłumaczeniu nie dostrzegamy niczego szczeg&oacute;lnego, jednakże grecki oryginał Septuaginty pokazuje nam strukturę podobną do Mt 28:19. Fragment oddany jako &ldquo;jego dwaj synowie &ndash; Machlon i Kilion&rdquo; w grece brzmi: &bdquo;&hellip; kai onoma tois dusin hyiais autou Maalon kai Cheleon&ldquo;, co dosłownie znaczy &ldquo;a imię tych dw&oacute;ch syn&oacute;w Maalon i Cheleon&rdquo;. Słowo &ldquo;imię&rdquo; to greckie onoma występujące tutaj w liczbie pojedynczej pomimo towarzyszących im dw&oacute;ch imion własnych. Podobna konstrukcja poniżej:</p>
<blockquote>
<p>Wj 17:7a (BPK)<br />7. A temu miejscu nadał nazwę Wystawianie na Pr&oacute;bę i Rzucanie Obelg&hellip;</p>
</blockquote>
<p>Tu ponownie warto sięgnąć do greckiego oryginału Septuaginty. Czytamy w niej:<span>&nbsp;</span><span>&kappa;&alpha;ὶ ὄ&nu;&omicron;&mu;&alpha; &tau;&omicron;ῖ&sigmaf; &delta;&upsilon;&sigma;ὶ&nu; &upsilon;ἱ&omicron;ῖ&sigmaf; &alpha;ὐ&tau;&omicron;ῦ &Mu;&alpha;&alpha;&lambda;ὼ&nu; &kappa;&alpha;ὶ &Kappa;&epsilon;&lambda;&alpha;&iota;ώ&nu;</span><span>&nbsp;(</span>kai eponomasen to onoma tou topou ekeinou peirasmos kai lordoresis&hellip;) co dosłownie znaczy: &ldquo;I nazwał imię miejsca tego Wystawianie na Pr&oacute;bę i Rzucanie Obelg&rdquo;. Mamy więc analogiczną sytuację do poprzedniego wersetu &ndash; dwa rzeczowniki, do kt&oacute;rych odnosi się pojedyncze onoma.</p>
<p></p>
<p>Najbardziej wyraźnie widać to chyba jednak we fragmencie z Rdz 48:16. W grece brzmi on:<span>&nbsp;</span><span>&kappa;&alpha;ὶ ἐ&pi;&iota;&kappa;&lambda;&eta;&theta;ή&sigma;&epsilon;&tau;&alpha;&iota; &tau;ὸ ὄ&nu;&omicron;&mu;ά &mu;&omicron;&upsilon; ἐ&nu; &alpha;ὐ&tau;&omicron;ῖ&sigmaf; &kappa;&alpha;ὶ &tau;ὸ ὄ&nu;&omicron;&mu;&alpha; &tau;ῶ&nu; &pi;&alpha;&tau;έ&rho;&omega;&nu; &mu;&omicron;&upsilon; Ἀ&beta;&rho;&alpha;ὰ&mu; &kappa;&alpha;ὶ Ἰ&sigma;&alpha;ά&kappa;</span><span>&nbsp;</span>(kai epiklethesetai en autois to onoma mou kai to onoma ton pateron mou Abraam kai Isaak), co można oddać jako &bdquo;i będzie wzywane moje imię w nich i imię moich Ojc&oacute;w: Abrama i Izaaka&rdquo;.<a href="https://thaleia.pl/unitarianizm/w-imie-ojca-i-syna-i-ducha-swietego/#sdfootnote2sym">2</a><span>&nbsp;</span>Ewidentnie liczba pojedyncza słowa onoma odnosi się do dw&oacute;ch os&oacute;b: Abrahama oraz Izaaka. Nie świadczy to oczywiście o tym, że tych dw&oacute;ch patriarch&oacute;w miało to samo imię, ani tym bardziej o tym, że byli oni jedną istotą w dw&oacute;ch osobach.</p>
<p></p>
<p>Inne (choć już nie tak spektakularne) przykłady połączenia pojedynczego onoma z następującym po nim wyrażeniem w liczbie mnogiej możemy znaleźć w takich wersetach jak choćby ten z 1Krl 18:24:<span>&nbsp;</span><span>&kappa;&alpha;ὶ &beta;&omicron;ᾶ&tau;&epsilon; ἐ&nu; ὀ&nu;ό&mu;&alpha;&tau;&iota; &theta;&epsilon;ῶ&nu; ὑ&mu;ῶ&nu;&nbsp;</span><span>(</span>kai boate en onomati theon humon), co dosłownie znaczy: &ldquo;wzywajcie imienia bog&oacute;w waszych&rdquo;.</p>
<p>Warto zwr&oacute;cić także uwagę na podobny w swej wymowie werset, choć nie używający słowa onoma:</p>
<blockquote>
<p>Łuk. 9:26 (BW)<br />26. Kto bowiem wstydzi się mnie i moich sł&oacute;w, tego i Syn Człowieczy wstydzić się będzie, gdy przyjdzie w chwale swojej i Ojca, i anioł&oacute;w świętych (en te dokse autou kai tou patros kai ton hagion aggelon).</p>
</blockquote>
<p>Bardzo dobra ilustracja tego, na co zwracałem uwagę już wcześniej &ndash; liczba pojedyncza słowa doksa (chwała) i następująca po nim &ldquo;tr&oacute;jca&rdquo; &ndash; Syn, Ojciec oraz aniołowie. Jednak nikt z tego powodu nie wnioskuje, że Ojciec, Syn i aniołowie dzielą jedną, wsp&oacute;lną chwałę&hellip;</p>
<p></p>
<p>Z powyższych rozważań dość jasno wynika, że twierdzenie trynitarian o konieczności rozumienia wyrażenia &ldquo;eis to onoma tou patros kai tou hyiou kai tou hagiou pneumatos&rdquo; (&rdquo;w imię Ojca i Syna i Ducha Świętego&rdquo;) jako odnoszącego się do trzech os&oacute;b dzielących to samo imię, jest sporym nadużyciem w świetle występowania podobnych sformułowań w greckim tekście Pisma Świętego. Dodatkowo same zwyczaje językowe, obecne r&oacute;wnież w naszej rodzimej mowie, podpowiadają nam, że tego rodzaju wypowiedzi można konstruować całkowicie swobodnie nie mając na uwadze wsp&oacute;lnego imienia os&oacute;b/rzeczy, do kt&oacute;rych owo imię jest zastosowane.</p>
<h4 align="left">&nbsp;</h4>
<h4 align="left">Imię Ducha Świętego</h4>
<p></p>
<p>Ktoś m&oacute;głby jednak stwierdzić, że może co prawda nie da się udowodnić z tego tekstu jednego imienia Ojca, Syna i Ducha, to jednak sam fakt występowania słowa imię w kontekście Ducha Świętego musi wskazywać na jego osobowość. Takie rozumowanie niekoniecznie jest prawdziwe. Po pierwsze, w Biblii imię przypisywane jest nie tylko bytom osobowym.</p>
<ul>
<li>
<p align="left">w Rdz 2:13 (LXX) mowa jest o &ldquo;imieniu&rdquo; rzeki (kai onoma to potamo)</p>
</li>
<li>
<p align="left">w Rdz 26:18 (LXX) &ndash; o &ldquo;imionach&rdquo; studni (kai eponomasen autois onomata)</p>
</li>
<li>
<p align="left">w Wj 16:31 (LXX) &ndash; o &ldquo;imieniu&rdquo; manny (to onoma autou man)</p>
</li>
<li>
<p align="left">w Wj 17:15 (LXX) &ndash; o &ldquo;imieniu&rdquo; ołtarza (to onoma autou Kyrios katafuge mou)</p>
</li>
<li>
<p align="left">w Ps 147:4 (LXX) &ndash; o &ldquo;imionach&rdquo; gwiazd (kai pasin autois onomata kalon)</p>
</li>
<li>
<p align="left">w Ez. 24:2 &ndash; o &ldquo;imieniu&rdquo; dnia (to onoma tes hemeras)</p>
</li>
<li>
<p align="left">w Obj. 13:1 &ndash; o &ldquo;imieniu&rdquo; bluźnierstwa (onoma blasfemias)</p>
</li>
<li>
<p align="left">w Ps. 72:19 &ndash; o &ldquo;imieniu&rdquo; chwały (to onoma tes dokses autou)</p>
</li>
</ul>
<p></p>
<p>Szczeg&oacute;lnie ciekawe są dwa ostatnie teksty, ponieważ nie tylko m&oacute;wią one o &ldquo;imieniu&rdquo; byt&oacute;w nieosobowych ale także o &ldquo;imieniu&rdquo; byt&oacute;w niematerialnych (bluźnierstwo, chwała). Pokazuje to dość wyraźnie, że fraza &ldquo;w imię Ducha Świętego&rdquo; ma sw&oacute;j sens niekoniecznie tylko przy założeniu, że Duch jest osobą. Skoro &ldquo;chwała&rdquo; może mieć imię, tak samo może mieć imię Duch Święty. Pamiętać bowiem należy, że słowo &ldquo;imię&rdquo; w Biblii to nie tylko imię własne, ale także (a czasami przede wszystkim) autorytet, charakter, natura danego bytu. Dlatego między innymi w księdze Izajasza możemy przeczytać ciekawy z naszego punktu widzenia tekst:</p>
<blockquote>
<p>Iz 57:15 (BW)<br />15. Tak bowiem m&oacute;wi Wysoki i Wzniosły, kt&oacute;rego stolica jest wieczna, a imię Święty: Zamieszkuję miejsce wzniesione i święte, lecz jestem z człowiekiem skruszonym i pokornym, aby ożywić ducha pokornych i tchnąć życie w serca skruszone.</p>
</blockquote>
<p>Nie chodzi o to, że imię własne Boga brzmi &ldquo;Święty&rdquo;, ale o to, że przez owo &ldquo;imię&rdquo; została wyrażona Jego natura &ndash; świętość. Podobną sytuację mamy z Duchem Świętym &ndash; jego &ldquo;imię&rdquo; to wszystko to, co związane jest z naturą i działaniem Bożego Ducha w wierzących, a co dotyczy spraw naszego zbawienia. Biblia podaje nam informację o szczeg&oacute;lnym imieniu Ducha Świętego, kt&oacute;re brzmi Parakletos, i kt&oacute;re w polskich przekładach najczęściej oddawane jest jako Pocieszyciel, jednak jego znaczenie jest bardziej pojemne. Dlatego właśnie niekt&oacute;re Biblie oddają to słowo r&oacute;wnież jako &bdquo;Opiekun&rdquo; (SNP), &bdquo;Pocieszyciel&ndash;Doradca&rdquo; (Stern), &bdquo;wspomożyciel&rdquo; (PNŚ), &bdquo;obrońca&rdquo; (BP). Wszystkie te określenia stanowią między innymi biblijną informację o naturze i charakterze Ducha &ndash; o jego imieniu.</p>
<h4 align="left">&nbsp;</h4>
<h4 align="left">Chrzest w imię Ojca, Syna i Ducha &ndash; co tak naprawdę znaczy?</h4>
<p></p>
<p>Mając pod uwagą wszystkie nasze wcześniejsze rozważania, łatwo będzie nam zrozumieć co oznacza chrzest w imię Ojca, Syna i Ducha Świętego. Słowo &ldquo;chrzest&rdquo; to greckie baptidzo, kt&oacute;re przede wszystkim oznacza zanurzenie. W interesujący spos&oacute;b używa tego słowa apostoł Paweł w poniższym wersecie:</p>
<blockquote>
<p>1Kor 10:2 (BW)<br />2. I wszyscy w Mojżesza ochrzczeni zostali w obłoku i w morzu,</p>
</blockquote>
<p></p>
<p>Chrzest (zanurzenie) w Mojżesza pokazywało istotę przymierza narodu Izraela z Bogiem &ndash; &ldquo;zanurzenie&rdquo; we wszelkich prawdach i zarządzeniach przymierza zawartego pomiędzy Bogiem a Izraelem, za pośrednictwem Mojżesza. Nasz chrzest w imię Ojca, Syna i Ducha Świętego analogicznie pokazuje:</p>
<ul>
<li>
<p align="left">&ldquo;zanurzenie&rdquo; w Ojcu &ndash; w tym wszystkim kim jest i co dla nas uczynił, w Jego świętym charakterze i świętej naturze.</p>
</li>
<li>
<p align="left">&ldquo;zanurzenie&rdquo; w Synu &ndash; w tym wszystkim kim jest i co dla nas uczynił, w Jego świętym charakterze i świętej naturze.</p>
</li>
<li>
<p align="left">&ldquo;zanurzenie&rdquo; w Duchu &ndash; w jego świętej naturze, w uczestnictwie w nim jako w Boskim darze danemu Kościołowi. W poddaniu się jego działaniu, zar&oacute;wno w sferze rozwoju zdolności (służba w Kościele), jak i w sferze owoc&oacute;w (uświęcenie &bdquo;nowego człowieka&rdquo;).</p>
</li>
</ul>
<p></p>
<p>Oczywiście te trzy punkty, kt&oacute;re wyszczeg&oacute;lniłem powyżej, nie muszą wyczerpywać całego znaczenia chrztu w imię Ojca, Syna i Ducha, jednak sądzę, że stanowią najważniejszy zarys tego aktu.</p>
<p>Cytowany powyżej list do Koryntian daje nam jeszcze jeden piękny obraz znaczenia naszego chrztu &ndash; jest typem naszego chrztu w Chrystusa (antytypiczny Mojżesz). Zanurzenie w morzu to śmierć starego człowieka &ndash; wszystko co w nas jest &ldquo;egipskie&rdquo;, światowe, nieczyste musi zostać zniszczone. Chrzest w słupie obłoku i ognia &ndash; to zanurzenie nowego człowieka w Prawdzie i w Duchu Prawdy (Parakletos został nazwany Duchem Prawdy &ndash; J 16:7, 13). Prawda i Duch Prawdy są czynnikami sprawczymi w dziele odrodzenia oraz prowadzą nowego człowieka przez pustynię grzechu tego świata, aż do Kanaanu &ndash; Bożego Kr&oacute;lestwa. Podobny obraz chrztu mamy pokazany w 1P 3:21 &ndash; wszystko co było poza arką Noego musiało zginąć, ocalało jedynie to, co jest wewnątrz. Schronienie może znaleźć tylko odrodzony człowiek w arce &ndash; w Chrystusie. Chrzest w imię Ojca, Syna i Ducha pokazuje zatem jedność działania Ojca i Syna, w Duchu Świętym, na korzyść stworzonego i zbawianego człowieka. Nie ma bowiem zbawienia bez osoby Ojca, bez osoby Syna oraz bez uświęcającego działania Ducha Świętego. Jednak tekst ten w żaden spos&oacute;b nie może być dowodem na istnienie Tr&oacute;jcy rozumianej jako jeden B&oacute;g istniejący w trzech r&oacute;wnych sobie i wsp&oacute;łwiecznych osobach.</p>
<h3>Przypisy</h3>
<div>
<p><a href="https://thaleia.pl/unitarianizm/w-imie-ojca-i-syna-i-ducha-swietego/#sdfootnote1anc">1</a><span>&nbsp;</span>W. McDonald,<span>&nbsp;</span><em>Komentarz biblijny do Nowego Testament</em>u, str. 111. Podobnie: C.S. Bartnik,<em><span>&nbsp;</span>Dogmatyka Katolicka</em>, T. 1, str. 193.</p>
</div>
<div>
<p><a href="https://thaleia.pl/unitarianizm/w-imie-ojca-i-syna-i-ducha-swietego/#sdfootnote2anc">2</a><span>&nbsp;</span>Tłum. własne.</p>
</div>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/46.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/unitarianizm/w-imie-ojca-i-syna-i-ducha-swietego" style="text-decoration: none;">https://thaleia.pl/unitarianizm/w-imie-ojca-i-syna-i-ducha-swietego</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898052&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">394d0aaba2</p>
</div>
</body>
