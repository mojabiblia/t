<html lang="pl-PL">
<head>
<meta charset="UTF-8" />
<title>Tautologia</title>

<meta name="description" content="Tautologia / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://thaleia.pl/unitarianizm/tautologia" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Tautologia" />
<meta property="og:description" content="Tautologia / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

<h1 class="entry-title">Tautologia</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/unitarianizm/tautologia/">6 stycznia, 2019</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<p>Kolejną kwestią, kt&oacute;rą warto poruszyć w omawianiu natury Ducha Świętego jest dość często pojawiający się zarzut dotyczący rzekomych tautologii wynikających z nietrynitarnego definiowania Ducha. Poniżej przytaczam słowa Jarosława Zabiełły, kt&oacute;ry podejmując ten argument, pisze jak poniżej:</p>
<blockquote>
<p>&bdquo;Duch Święty nie może być uznany za moc, skoro sam ją posiada. Gdyby zaś Duch Święty był nieosobową mocą czy siłą, to niekt&oacute;re fragmenty Biblii pozbawione byłyby sensu: Czyżby we fragmencie z Dz.1:8 &lsquo;&hellip;weźmiecie moc Ducha Świętego &hellip;&rsquo; Jezus chciał aby apostołowie wzięli moc&hellip; mocy? Jak można być posłusznym zaleceniu apostolskiemu z Rz. 15:13 abyśmy &ldquo;obfitowali w nadzieję przez moc Ducha Świętego&rdquo;? Jak można obfitować w nadzieję przez &ldquo;moc mocy&rdquo;? Apostoł Paweł pisał do wierzących w Tesalonice że ewangelia, kt&oacute;rą im zwiastował, doszła ich &lsquo;nie tylko w Słowie, lecz także w mocy i w Duchu Świętym&rsquo; (1Tes. 1:5). Czy chciał przez to powiedzieć, że ewangelia doszła ich w mocy i w mocy? W Dz.10:38 czytamy &lsquo;O Jezusie z Nazaretu, jak B&oacute;g namaścił go Duchem Świętym i mocą&hellip;&rsquo; Czym wg ŚJ został przez Boga namaszczony Jezus? Mocą Boża i mocą? Wg Zach. 4:6 czytamy: &lsquo;Nie dzięki mocy ani dzięki sile, lecz dzięki mojemu Duchowi to się stanie.&rsquo; Nie dzięki mocy i sile, lecz dzięki mocy i sile? W 2Kor. 6:6-7 w zdaniu &lsquo;w czystości, w poznaniu, w wielkoduszności, w uprzejmości, w Duchu Świętym, w miłości nieobłudnej, w słowie prawdy, w mocy Bożej&rsquo; obok zwrotu &lsquo;w Duchu Świętym&rsquo; występuje oddzielnie zwrot &lsquo;w mocy Bożej&rsquo;. Gdyby Duch był mocą, to mielibyśmy w Biblii tautologie czyli zdania pozbawione treści (lub jak to niekt&oacute;rzy prościej określają: &lsquo;masło maślane&rsquo;).&rdquo;<a href="https://thaleia.pl/unitarianizm/tautologia/#sdfootnote1sym">1</a></p>
</blockquote>
<p></p>
<p>Stwierdzić wypada, iż wśr&oacute;d os&oacute;b nie wierzących w wieloosobowego Boga faktycznie znajdują się takie, kt&oacute;re definiują Ducha Świętego jedynie jako moc.<a href="https://thaleia.pl/unitarianizm/tautologia/#sdfootnote2sym">2</a><span>&nbsp;</span>W takim przypadku, rzeczywiście napotykają one na spore trudności przy tłumaczeniu werset&oacute;w zacytowanych powyżej przez Jarosława Zabiełłę. Jednak nawet w&oacute;wczas można uniknąć zarzut&oacute;w dotyczących domniemanej tautologii, przynajmniej w niekt&oacute;rych przytaczanych przez autora wersetach. Wypadałoby bowiem zauważyć, iż podobne wyrażenia, kt&oacute;re niekt&oacute;rzy mogliby nazwać tautologicznymi, pojawiały się czasem w myśli żydowskiej. Oto dwa fragmenty tekst&oacute;w zaczerpniętych z manuskrypt&oacute;w qumrańskich, kt&oacute;re to potwierdzają:</p>
<blockquote>
<p>&ldquo;&hellip;aby wszystkie jego dzieła poznały siłę jego mocy i obfitość jego miłosierdzia dla wszystkich jego upodobanych syn&oacute;w&rdquo;<a href="https://thaleia.pl/unitarianizm/tautologia/#sdfootnote3sym">3</a></p>
</blockquote>
<blockquote>
<p>&ldquo;&hellip;przez twą silną prawicę, doprowadzić wszystkich siłą twej mocy&hellip;&rdquo;<a href="https://thaleia.pl/unitarianizm/tautologia/#sdfootnote4sym">4</a></p>
</blockquote>
<p></p>
<p>Może istnieć więc &bdquo;siła mocy&rdquo; Bożej, jak wynika to z przytoczonych tekst&oacute;w i wbrew pozorom, nie są to wyrażenia bezsensowne. Wskazują one jedynie na to, że B&oacute;g posiada moc, kt&oacute;ra w działaniu okazuje swą siłę oraz potęgę, i skutek działania tejże siły możemy obserwować w naszym życiu. Dodatkowo, w piśmiennictwie Hebrajczyk&oacute;w występują stosunkowo często tak zwane paralelizmy stych&oacute;w, kt&oacute;rych cechą charakterystyczną jest ponowne powt&oacute;rzenie tej samej myśli przy użyciu innych sł&oacute;w.<a href="https://thaleia.pl/unitarianizm/tautologia/#sdfootnote5sym">5</a><span>&nbsp;</span>Roland Meynet komentuje to następująco:</p>
<blockquote>
<p>&ldquo;To, co za R. Lowthem zostaje nazwane &lsquo;r&oacute;wnoległością [paralelizmem] człon&oacute;w&rsquo;, jest zasadniczą cechą całej poezji hebrajskiej; na większą skalę binarność cechuje całą literaturę biblijną. To samo zostaje wyrażone dwukrotnie, bowiem prawdy nie można zawrzeć w jednym tylko stwierdzeniu, ale daje się ona odczytać bądź poprzez wzajemne oddziaływanie uzupełniających się stwierdzeń, bądź poprzez zderzenie dw&oacute;ch przeciwieństw.&rdquo;<a href="https://thaleia.pl/unitarianizm/tautologia/#sdfootnote6sym">6</a></p>
</blockquote>
<p></p>
<p>Przykład tego rodzaju wypowiedzi &ldquo;binarnej&rdquo; podany jest poniżej:</p>
<blockquote>
<p>Ps 38:2 (BW)<br />2. Panie! Nie karz mnie w gniewie swoim I nie karć mnie w zapalczywości swojej!</p>
</blockquote>
<p></p>
<p>Wyrażenia &ldquo;nie karz mnie w gniewie swoim&rdquo;, oraz &ldquo;nie karć mnie w zapalczywości swojej&rdquo; mają jednakowe znaczenie, jednakże dla podkreślenia myśli zostały użyte w tym przypadku dwa wyrażenia synonimiczne. Paralelizmami człon&oacute;w można wytłumaczyć przynajmniej niekt&oacute;re fragmenty przytaczane przez trynitarian jako zarzut tautologii wynikający z definiowania Ducha Świętego jako mocy.</p>
<p></p>
<p>Jednakże przytoczone powyżej przykłady należy traktować jedynie jako argumenty poboczne. Dużo ważniejsze jest to, o czym wspominałem wcześniej &ndash; definiowanie Ducha Świętego wyłącznie jako mocy, jest zbyt wąskim potraktowaniem całej sprawy. Duch Święty może być rozumiany jako moc Boga działająca w nas i uzdalniająca nas do przemiany naszej osobowości, może tez być rozumiany jako usposobienie, kt&oacute;re dana moc rozwinęła. Dlatego właśnie apostoł Paweł pisał o tym,<a href="https://thaleia.pl/unitarianizm/tautologia/#sdfootnote7sym">7</a><span>&nbsp;</span>iż chrześcijanie otrzymują Ducha miłości (sfera uczuć), mocy (sfera woli) i zdrowego zmysłu (sfera intelektu), co sprawia że cała nasza osobowość ulega uświęceniu. Jeśli więc będziemy pamiętać o tym, że Duch Święty to nie tylko moc, w&oacute;wczas wszelkiego rodzaju wypowiedzi m&oacute;wiące o &ldquo;mocy Ducha Świętego&rdquo;, zostaną zupełnie pozbawione swego rzekomego tautologicznego wydźwięku.</p>
<p></p>
<p>Spr&oacute;bujmy więc jeszcze raz spojrzeć na teksty zaprezentowane przez Jarosława Zabiełłę, tym razem jednak przez pryzmat podanych powyżej wyjaśnień.</p>
<blockquote>
<p>Dz 1:8 (BW)<br />8. Ale weźmiecie moc Ducha Świętego, kiedy zstąpi na was, i będziecie mi świadkami w Jerozolimie i w całej Judei, i w Samarii, i aż po krańce ziemi.</p>
</blockquote>
<p></p>
<p>Myślę, iż werset ten można sparafrazować następująco: &ldquo;do waszego serca zostanie wlany m&oacute;j Duch &ndash; moje usposobienie. Jest to usposobienie, w kt&oacute;rym jest moja moc, i kt&oacute;re da wam odwagę i siłę do zwiastowania ewangelii.</p>
<p></p>
<p>Choć wcześniej rozproszyliście się, byliście słabi i bojaźliwi, to jednak w mocy mojego świętego usposobienia (Ducha), kt&oacute;re wam dam, staniecie się odważni i bez bojaźni będziecie głosić ewangelię, nawet gdy przyjdzie wam oddać za to życie.&rdquo; P&oacute;źniejsze wydarzenia potwierdziły tę obietnicę. Kr&oacute;tko po wylaniu Ducha, apostoł Piotr, kt&oacute;ry nieco wcześniej zaparł się Jezusa, głosił śmiało o Tym, dzięki kt&oacute;remu możemy zostać zbawieni.</p>
<p>Kolejny werset, kt&oacute;ry skomentuję, brzmi następująco:</p>
<blockquote>
<p>Rz 15:13 (BW)<br />13. A B&oacute;g nadziei niechaj was napełni wszelką radością i pokojem w wierze, abyście obfitowali w nadzieję przez moc Ducha Świętego.</p>
</blockquote>
<p></p>
<p>Duch Święty ponownie występuje tu w znaczeniu świętego usposobienia Bożego, danego członkom Kościoła. Dzięki temu usposobieniu, dzięki jego (usposobienia) mocy pochodzącej od Boga, nadzieja bycia z Panem może nam towarzyszyć każdego dnia i być pociechą i radością w świecie naszego pielgrzymowania.</p>
<blockquote>
<p>1Tes 1:5 (BW)<br />5. Gdyż ewangelia zwiastowana wam przez nas, doszła was nie tylko w Słowie, lecz także w mocy i w Duchu Świętym, i z wielką siłą przekonania; wszak wiecie, jak wystąpiliśmy między wami przez wzgląd na was.</p>
</blockquote>
<p></p>
<p>Tesaloniczanie przyjęli ewangelię nie tylko dzięki głoszonemu Słowu, ale także dzięki mocy przejawiającej się w owym głoszonym słowie lub też w cudach i znakach, oraz dzięki boskiemu usposobieniu obecnemu w głoszącym Pawle, Sylwanie i Tymoteuszu. Innymi słowy, postawa os&oacute;b zwiastujących ewangelię &ndash; ich usposobienie, święty Duch obecny w nich &ndash; potwierdzały prawdziwość ewangelii.</p>
<blockquote>
<p>Dz 10:38 (BW)<br />38. O Jezusie z Nazaretu, jak B&oacute;g namaścił go Duchem Świętym i mocą, jak chodził, czyniąc dobrze i uzdrawiając wszystkich opętanych przez diabła, bo B&oacute;g był z nim. (BW)</p>
</blockquote>
<p></p>
<p>Myślę, że najlepszym komentarzem będzie w tym miejscu cytowany już fragment z Izajasza:</p>
<blockquote>
<p>Iz 11:2 (BW)<br />2. I spocznie na nim Duch Pana; Duch mądrości i rozumu, Duch rady i mocy, Duch poznania i bojaźni Pana.</p>
</blockquote>
<p></p>
<p>Pan Jezus otrzymał boskie usposobienie, kt&oacute;rego niekt&oacute;re elementy wyr&oacute;żnił prorok Izajasz. Jeśli &bdquo;Duch mądrości&rdquo; oznaczał usposobienie, w kt&oacute;rym przejawiała się mądrość, to analogicznie &bdquo;Duch mocy&rdquo; wskazuje na usposobienie, w kt&oacute;rym objawiała się moc Jego osobowości i charakteru.</p>
<blockquote>
<p>Za 4:6 (BW)<br />6. Wtedy on odpowiedział, m&oacute;wiąc do mnie: Takie jest słowo Pana do Zorobabela: Nie dzięki mocy ani dzięki sile, lecz dzięki mojemu Duchowi to się stanie &ndash; m&oacute;wi Pan Zastęp&oacute;w.</p>
</blockquote>
<p></p>
<p>Wyjaśnienie interesującego nas fragmentu wydaje się bardzo proste. Proroctwo dotyczy czas&oacute;w po powrocie Żyd&oacute;w z Babilonu i datowane jest na lata 520-518 przed Chrystusem.<a href="https://thaleia.pl/unitarianizm/tautologia/#sdfootnote8sym">8</a><span>&nbsp;</span>W owym czasie Żydzi powr&oacute;cili już do swej ojczyzny i rozpoczęli budowę świątyni.<a href="https://thaleia.pl/unitarianizm/tautologia/#sdfootnote9sym">9</a><span>&nbsp;</span>Jednakże z powodu sprzeciwu okolicznego ludu budowa została wstrzymana. W&oacute;wczas B&oacute;g posłał do nich proroka Aggeusza i Zachariasza<a href="https://thaleia.pl/unitarianizm/tautologia/#sdfootnote10sym">10</a><span>&nbsp;</span>i na skutek ich służby proroczej dzieło odbudowy mogło zostać kontynuowane pod przewodnictwem Zorobabela. Zwr&oacute;ćmy uwagę na to, że właśnie do niego skierowane są słowa z rozważanego przez nas tekstu zapisanego w Zachariasza 4:6. B&oacute;g zapowiada w nim odbudowanie świątyni, stwierdzając, iż nie stanie się to dzięki sile i mocy Izraela (Biblia Gdańska oddaje to: &ldquo;nie wojskiem ani siłą stanie się to&rdquo;) lecz dzięki Boskiemu Duchowi &ndash; wpływowi wywartemu na kr&oacute;la Dariusza zezwalającego ponownie odbudowywać świątynię, oraz wpływowi wywartemu przez proroctwa i działanie na serca os&oacute;b ją odbudowujących.</p>
<blockquote>
<p>2Kor 6:4-7 (BW)<br />4. Ale we wszystkim okazujemy się sługami Bożymi w wielkiej cierpliwości, w uciskach, w potrzebach, w utrapieniach,<br />5. W chłostach, w więzieniach, w niepokojach, w trudach, w czuwaniu, w postach,<br />6. W czystości, w poznaniu, w wielkoduszności, w uprzejmości, w Duchu Świętym, w miłości nieobłudnej,<br />7. W słowie prawdy, w mocy Bożej; przez oręż sprawiedliwości ku natarciu i obronie,</p>
</blockquote>
<p></p>
<p>Ponownie Duch Święty jest użyty w znaczeniu usposobienia Bożego.<a href="https://thaleia.pl/unitarianizm/tautologia/#sdfootnote11sym">11</a><span>&nbsp;</span>Owo usposobienie znajdujące się w apostole Pawle, jest świadectwem tego, iż B&oacute;g uznaje go jako swego sługę.</p>
<p>Po rozważeniu argument&oacute;w przedstawionych przez Jarosława Zabiełłę staje się widoczne, że mają one sens jedynie w&oacute;wczas, gdy Ducha Świętego definiuje się bardzo wąsko jako &bdquo;moc&rdquo;. Gdy jednak spojrzymy na całe zagadnienie nieco szerzej, zauważając r&oacute;wnież inne znaczenia tego terminu, w&oacute;wczas prezentowane przez autora zarzuty zostają pozbawione praktycznie całej swej mocy.</p>
<h3>Przypisy</h3>
<div>
<p><a href="https://thaleia.pl/unitarianizm/tautologia/#sdfootnote1anc">1</a><span>&nbsp;</span>J. Zabiełło,<span>&nbsp;</span><em>Osobowość i Boskość Ducha Świętego</em>, [online], https://watchtower.org.pl/jz-duch.php, [dostęp: 1 sierpnia 2018]. Co prawda autor pracy polemizuje ze Świadkami Jehowy, jednak tego rodzaju zarzuty często padają pod adresem innych unitarian.</p>
</div>
<div>
<p><a href="https://thaleia.pl/unitarianizm/tautologia/#sdfootnote2anc">2</a><span>&nbsp;</span>Czynili tak przez długi czas Świadkowie Jehowy. Ostatnimi czasy ta definicja została nieco skorygowana. W jednej ze swych publikacji piszą oni:&nbsp;&ldquo;Słowa<span>&nbsp;</span><em>ruach<span>&nbsp;</span></em>i<span>&nbsp;</span><em>pneuma<span>&nbsp;</span></em>użyte w odniesieniu do świętego ducha Bożego opisują niewidzialną, czynną siłę, kt&oacute;ra służy Bogu do realizowania Jego zamierzenia oraz woli. Jest ona &ldquo;święta&rdquo;, ponieważ pochodzi od Niego, a nie z jakiegoś ziemskiego źr&oacute;dła, i będąc &ldquo;duchem świętości&rdquo; wolna jest od wszelkiego skażenia (Rzymian 1:4, NW). Nie chodzi tu o &ldquo;moc&rdquo; Jehowy, gdyż ten polski wyraz dokładniej odpowiada innym określeniom występującym w językach oryginalnych (hebrajskiemu<span>&nbsp;</span><em>k&oacute;ach<span>&nbsp;</span></em>i greckiemu<span>&nbsp;</span><em>dynamis</em>).<span>&nbsp;</span><em>Ruach<span>&nbsp;</span></em>i<span>&nbsp;</span><em>pneuma<span>&nbsp;</span></em>bywają użyte w bliskim sąsiedztwie albo nawet w ścisłym zestawieniu z tymi terminami oznaczającymi &ldquo;moc&rdquo;, co wskazuje na ich naturalny związek, lecz zarazem na określoną r&oacute;żnicę (Mi 3:8; Za 4:6; Łk 1:17, 35; Dz 10:38). &ldquo;Moc&rdquo; to w zasadzie zdolność lub możność działania bądź wykonywania czegoś; bywa ona ukryta, uśpiona, czyli może tkwić w kimś albo czymś bezczynnie. Natomiast &ldquo;siła&rdquo; określa w szczeg&oacute;lności energię skierowaną na osoby lub rzeczy i wobec nich użytą; definiuje się ją między innymi jako &ldquo;wpływ, kt&oacute;ry wywołuje bądź może wywołać ruch lub zmianę ruchu&rdquo;. &ldquo;Moc&rdquo; można by przyr&oacute;wnać do energii nagromadzonej w akumulatorze, a &ldquo;siłę&rdquo; do prądu elektrycznego, kt&oacute;ry z niego płynie. &ldquo;Siła&rdquo; zatem dokładniej oddaje sens hebrajskiego i greckiego wyrazu określającego ducha Bożego, a potwierdza się to przy rozpatrywaniu Pisma Świętego.&rdquo; Zob.<span>&nbsp;</span><em>Strażnica</em>, 15 lipca 1994, str. 24.</p>
</div>
<div>
<p><a href="https://thaleia.pl/unitarianizm/tautologia/#sdfootnote3anc">3</a><span>&nbsp;</span>1QH kol. 12,32; cyt. za: P. Muchowski,&nbsp;<em>Rękopisy znad Morza Martwego</em>, str. 71.</p>
</div>
<div>
<p><a href="https://thaleia.pl/unitarianizm/tautologia/#sdfootnote4anc">4</a><span>&nbsp;</span>1QH kol. 23; frag. 1, kol 2,7-8; cyt. za:<span>&nbsp;</span><em>tamże</em>, str. 85.</p>
</div>
<div>
<p><a href="https://thaleia.pl/unitarianizm/tautologia/#sdfootnote5anc">5</a><span>&nbsp;</span>W tym przypadku mamy do czynienia z paralelizmem synonimicznym. Dodatkowo wyr&oacute;żnia się także paralelizmy antytetyczne, syntetyczne oraz klimaktyczne &ndash; zob. J. Szlaga (red.),<span>&nbsp;</span><em>Wstęp og&oacute;lny do Pisma Świętego</em>, str. 201, 202.</p>
</div>
<div>
<p><a href="https://thaleia.pl/unitarianizm/tautologia/#sdfootnote6anc">6</a><span>&nbsp;</span>R. Meynet,&nbsp;<em>Wprowadzenie do hebrajskiej retoryki biblijnej</em>, str. 8.</p>
</div>
<div>
<p><a href="https://thaleia.pl/unitarianizm/tautologia/#sdfootnote7anc">7</a><span>&nbsp;</span>2Tm 1:7 (BG).</p>
</div>
<div>
<p><a href="https://thaleia.pl/unitarianizm/tautologia/#sdfootnote8anc">8</a><span>&nbsp;</span>L. Stachowiak (red.),&nbsp;<em>Wstęp do Starego Testamentu</em>, str. 339.</p>
</div>
<div>
<p><a href="https://thaleia.pl/unitarianizm/tautologia/#sdfootnote9anc">9</a><span>&nbsp;</span>Ezd 3:8-13.</p>
</div>
<div>
<p><a href="https://thaleia.pl/unitarianizm/tautologia/#sdfootnote10anc">10</a><span>&nbsp;</span>Ezd 5:1.</p>
</div>
<div>
<p><a href="https://thaleia.pl/unitarianizm/tautologia/#sdfootnote11anc">11</a><span>&nbsp;</span>Co prawda, wymienione w tych wersetach zalety charakteru mogą być &ldquo;włączone&rdquo; w usposobienie, jednak nie wyczerpują całego &ldquo;zbioru&rdquo; łask i zalet wchodzących w skład usposobienia. Z tautologią mielibyśmy do czynienia wtedy, gdyby termin Duch Święty nie był nośnikiem żadnego innego znaczenia pr&oacute;cz zalet i łask wymienionych w tych wersetach.</p>
</div>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/88.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/unitarianizm/tautologia" style="text-decoration: none;">https://thaleia.pl/unitarianizm/tautologia</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898097&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">6aacef2e84</p>
</div>
</body>
