<html lang="pl-PL">
<head>
<meta charset="UTF-8" />
<title>Ojciec większy jest niż ja</title>

<meta name="description" content="Ojciec większy jest niż ja / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://thaleia.pl/unitarianizm/ojciec-wiekszy-jest-niz-ja" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Ojciec większy jest niż ja" />
<meta property="og:description" content="Ojciec większy jest niż ja / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

<h1 class="entry-title">Ojciec większy jest niż ja</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/unitarianizm/ojciec-wiekszy-jest-niz-ja/">14 sierpnia, 2018</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<blockquote>
<p>J 14:28 (BW)<br />28. Słyszeliście, że powiedziałem wam: Odchodzę i przychodzę do was. Gdybyście mnie miłowali, tobyście się radowali, że idę do Ojca, bo Ojciec większy jest niż Ja.</p>
</blockquote>
<p>Jest to kolejny fragment bezpośrednio nauczający o wyższości pozycji jaką zajmuje Ojciec w stosunku do Syna. Fragment tym cenniejszy, ponieważ wypowiedziany ustami samego Zbawiciela. Podobnie jednak jak w innych tego typu przypadkach, trynitarianie obecnie zawężają jego znaczenie jedynie do ludzkiej natury Pana Jezusa,<a href="https://thaleia.pl/unitarianizm/ojciec-wiekszy-jest-niz-ja/#sdfootnote1sym">1</a><span>&nbsp;</span>choć na przestrzeni wiek&oacute;w Tertulian<a href="https://thaleia.pl/unitarianizm/ojciec-wiekszy-jest-niz-ja/#sdfootnote2sym">2</a>, Nowacjan<a href="https://thaleia.pl/unitarianizm/ojciec-wiekszy-jest-niz-ja/#sdfootnote3sym">3</a><span>&nbsp;</span>czy też Orygenes<a href="https://thaleia.pl/unitarianizm/ojciec-wiekszy-jest-niz-ja/#sdfootnote4sym">4</a><span>&nbsp;</span>wydają się stosować te słowa do Syna w Jego bycie przedludzkim, co jasno dowodzi, że nauczali oni subordynacjonizmu. Przy rozważaniu tej sprawy warto także zadać sobie pytanie: jak rozumieli tę wypowiedź słuchacze? Czy skłonili głowy i pomyśleli &bdquo;hm, zapewne Pan m&oacute;wi to w odniesieniu do swej ludzkiej natury, a nie boskiej&rdquo;? Czy też odebrali to w najbardziej prosty z możliwych sposob&oacute;w wyrażenia przez Bożego Syna swej niższej chwały względem Ojca? Wszak Pan Jezus nie powiedział, że Ojciec jest większy tylko od części Jego istoty lub jedynie od Jego ziemskiej natury. Podmiotem w tej wypowiedzi jest On sam, Jego osoba jako całość (a więc obejmująca domniemaną boską oraz ludzką naturę), a nie abstrakcyjna bezosobowa natura. Warto pomyśleć, czy może słuchacze właśnie tak traktowali Zbawiciela &ndash; jako integralną osobę, kt&oacute;ra tak jak wszyscy w niebie i na ziemi ma jeden ośrodek świadomości i po prostu stwierdza zwykły fakt, że pomimo całej swej potęgi i mocy, jest niższa w autorytecie i stanowisku od swojego Ojca? Byłoby to w zupełności zgodne z tym, co Pan Jezus powiedział nieco wcześniej w tej samej ewangelii:</p>
<blockquote>
<p>J 10:29 (BW)<br />29. Ojciec m&oacute;j, kt&oacute;ry mi je dał, jest większy nad wszystkich i nikt nie może wydrzeć ich z ręki Ojca.</p>
</blockquote>
<p>Nawet następny werset orzekający jedność Chrystusa z Ojcem w zakresie posiadania mocy ochrony swoich owiec przed diabelskimi pułapkami (na co wskazuje kontekst) nie zmienia faktu, że to właśnie Ojciec jest &bdquo;większy nad wszystkich&rdquo;, a zatem także większy od Syna. I o ile oczywistym wydaje się to, że Syn poddany jest Ojcu, to o tym ostatnim tak samo śmiało możemy powiedzieć, że nie ma nad sobą nikogo większego:</p>
<blockquote>
<p>Hbr 6:13 (BW)<br />13. Gdy bowiem B&oacute;g dał Abrahamowi obietnicę, a nie miał nikogo większego, na kogo by przysiąc, przysiągł na siebie samego,</p>
</blockquote>
<p>Oraz:</p>
<blockquote>
<p>Mt 20:23 (BW)<br />23. M&oacute;wi im: Kielich m&oacute;j pić będziecie, ale zasiąść po prawicy mojej czy po lewicy &ndash; nie moja to rzecz, lecz Ojca mego, kt&oacute;ry da to tym, kt&oacute;rym zostało przez niego przygotowane.</p>
</blockquote>
<p>I o ile takie wypowiedzi zastosowane do Ojca zgodne są z całym nauczaniem Pisma, to jednak w przypadku Syna powiedzieć tego nie możemy. Jest to oczywisty dow&oacute;d na to, że Syn nie jest tym Bogiem, o kt&oacute;rym wspomina autor listu do Hebrajczyk&oacute;w. Bogiem, kt&oacute;ry ponad siebie &bdquo;nie ma nikogo większego&rdquo;.</p>
<h3>Przypisy</h3>
<div>
<p><a href="https://thaleia.pl/unitarianizm/ojciec-wiekszy-jest-niz-ja/#sdfootnote1anc">1</a><span>&nbsp;</span>C.S. Bartnik,<span>&nbsp;</span><em>Dogmatyka Katolicka</em>, T. 1, str. 688.</p>
</div>
<div>
<p><a href="https://thaleia.pl/unitarianizm/ojciec-wiekszy-jest-niz-ja/#sdfootnote2anc">2</a><span>&nbsp;</span>Tertulian,<span>&nbsp;</span><em>Przeciw Prakseaszowi</em>, IX.2, [w:] E. Buszewicz, S. Kalinkowski (tłum.),<span>&nbsp;</span><em>Tr&oacute;jca Święta. Tertulian, Przeciw Prakseaszowi. Hipolit, Przeciw Noetosowi</em>, str. 47</p>
</div>
<div>
<p><a href="https://thaleia.pl/unitarianizm/ojciec-wiekszy-jest-niz-ja/#sdfootnote3anc">3</a><span>&nbsp;</span>Nowacjan twierdząc, iż &bdquo;osoba Syna jest druga po Ojcu&rdquo;, cytuje cały szereg tekst&oacute;w odnoszących się do Syna zar&oacute;wno w okresie Jego preegzystencji, jak r&oacute;wnież pobytu na ziemi czy też po zmartwychwstaniu. Zob. Nowacjan,<span>&nbsp;</span><em>O Tr&oacute;jcy Świętej</em>, XXVII.146, [w:] G. Jaśkiewicz (tłum.),<span>&nbsp;</span><em>Nowacjan. O Tr&oacute;jcy Świętej,<span>&nbsp;</span></em>str. 84, 85.</p>
</div>
<div>
<p><a href="https://thaleia.pl/unitarianizm/ojciec-wiekszy-jest-niz-ja/#sdfootnote4anc">4</a><span>&nbsp;</span>Orygenes,<span>&nbsp;</span><em>Przeciw Celsusowi</em>, VIII.14-15, [w:] S. Kalinkowski (tłum.),<span>&nbsp;</span><em>Orygenes. Przeciw Celsusow</em>i, Wyd. II, str. 390.</p>
</div>
</div>
<p>&nbsp;</p>

  </br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/32.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/unitarianizm/ojciec-wiekszy-jest-niz-ja" style="text-decoration: none;">https://thaleia.pl/unitarianizm/ojciec-wiekszy-jest-niz-ja</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898038&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">894aca931d</p>
</div>
</body>
