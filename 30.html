<html lang="pl-PL">
<head>
<meta charset="UTF-8" />
<title>Bóg głową Chrystusa</title>

<meta name="description" content="Bóg głową Chrystusa / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://mojabiblia.github.io/t/30.html" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Bóg głową Chrystusa" />
<meta property="og:description" content="Bóg głową Chrystusa / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

<h1 class="entry-title">B&oacute;g głową Chrystusa</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/unitarianizm/bog-glowa-chrystusa/">14 sierpnia, 2018</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<blockquote>
<p>1Kor 11:3 (BW)<br />3. A chcę, abyście wiedzieli, że głową każdego męża jest Chrystus, a głową żony mąż, a głową Chrystusa B&oacute;g.</p>
</blockquote>
<p align="justify">Wydaje się, że jest to jeden z najsilniejszych argument&oacute;w przemawiających za subordynacjonizmem w relacjach B&oacute;g &ndash; Syn. Z jednej strony mamy bowiem wyraźne rozr&oacute;żnienie pomiędzy Bogiem a Chrystusem, co jest świadectwem tego, iż apostoł Paweł konsekwentnie rozłączał te dwa byty, utożsamiając Boga JHWH z Ojcem i oddzielając Go do Chrystusa. Tak jak kobieta nie jest mężczyzną, mężczyźni nie są Chrystusem, tak też Chrystus nie jest Bogiem. Opr&oacute;cz owego zr&oacute;żnicowania wyczuwalnie dostrzegalna jest także swoista hierarchia autorytetu: B&oacute;g &ndash; Chrystus &ndash; mężczyzna &ndash; kobieta.<a href="https://thaleia.pl/unitarianizm/bog-glowa-chrystusa/#sdfootnote1sym">1</a><span>&nbsp;</span>Ta intuicja znajduje potwierdzenie w innych fragmentach Pisma, w kt&oacute;rych greckie słowo kefale (głowa) zostało użyte w bardzo podobny spos&oacute;b i posiada znaczenie autorytetu jaki się posiada nad kimś bądź nad czymś. W ten spos&oacute;b zostaje to ujęte w Ef 1:22; 4:15; 5:23, Kol 1:18; 2:19 gdzie Pan Jezus jest utożsamiony z głową Kościoła, czy też w Kol 2:10, kiedy Jego nadrzędność i autorytet nie dotyczy tylko Kościoła, lecz także &bdquo;wszelkiej nadziemskiej władzy i zwierzchności&rdquo;. Oczywistym jest sprawowanie tego autorytetu w miłości i trosce (Ef 5:22-30), jednak nie ulega wątpliwości, iż grecki termin<span>&nbsp;</span><span>ἡ &kappa;&epsilon;&phi;&alpha;&lambda;ὴ</span><span>&nbsp;</span><span>(</span><span>he&nbsp;</span>kefale) użyty w takim kontekście podkreśla sam fakt sprawowania nad kimś władzy oraz autorytetu.</p>
<p align="justify"></p>
<p align="justify">To wszystko powoduje, że niemal od zawsze fragment ten był jednym z ulubionych unitariańskich wyjątk&oacute;w używanych w ich argumentacji. Odpowiedź trynitarian nie była i nie jest jednorodna. Jedna z pr&oacute;b obrony ich stanowiska brzmi jak poniżej:</p>
<blockquote>
<p>&bdquo;We fragmencie tym uczyniono trzy por&oacute;wnania: mężczyzny z Chrystusem, mężczyzny z kobietą, i Chrystusa z Bogiem. Tematem dyskusji jest tu trzecie por&oacute;wnanie: Chrystusa z Bogiem. B&oacute;g jest głową Chrystusa. Czyż nie jest tu mowa o wyższości?&rsquo; Należy zauważyć, że por&oacute;wnanie to dotyczy podporządkowania i nie zakłada niższości lub wyższości. Znaczy ono, że Jezus, gdy był na Ziemi, aby utożsamić się z rodzajem ludzkim z własnej woli podporządkował się zwierzchnictwu Ojca.&rdquo;<a href="https://thaleia.pl/unitarianizm/bog-glowa-chrystusa/#sdfootnote2sym">2</a></p>
</blockquote>
<p>Innymi słowy, zdaniem autor&oacute;w podporządkowanie &bdquo;nie zakłada niższości lub wyższości&rdquo; oraz dotyczy jedynie okresu ziemskiej fazy życia Zbawiciela, w kt&oacute;rym to &bdquo;z własnej woli podporządkował się zwierzchnictwu Ojca&rdquo;. Wydaje się jednak, iż jest to argumentacja mocno naciągana. Po pierwsze &ndash; powyższe por&oacute;wnanie nie dotyczy sytuacji gdy Jezus był na ziemi. Paweł pisał w czasie teraźniejszym, i pisał to po zmartwychwstaniu Chrystusa. Paweł nie napisał: &bdquo;głową Chrystusa był B&oacute;g&rdquo; choć m&oacute;gł bez wątpienia tak uczynić. M&oacute;gł też w jakikolwiek inny spos&oacute;b dać nam znać o tym, iż chodzi mu o przeszłość a nie o teraźniejszość. Jest prawdą, co podkreślają niekt&oacute;rzy trynitarni apologeci, że w grece fragment całego zdania występuje bez czasownika<span>&nbsp;</span><span>ἐ&sigma;&tau;&iota;&nu;&nbsp;</span><span>(</span><em>estin</em>), co dosłownie nadaje mu brzmienie &bdquo;głową Chrystusa B&oacute;g&rdquo; (<span>&kappa;&epsilon;&phi;&alpha;&lambda;ὴ &delta;ὲ &tau;&omicron;ῦ &Chi;&rho;&iota;&sigma;&tau;&omicron;ῦ ὁ &theta;&epsilon;ό&sigmaf;,&nbsp;</span><em>kefale de tou Christou ho Theos</em>), jednakże &oacute;w czasownik w czasie teraźniejszym umiejscowiony jest we wcześniejszej części zdania, co powoduje, że osadza on całość tej sentencji w &oacute;wczesnej teraźniejszości. Dosłownie można przetłumaczyć to tak: &bdquo;Chcę zaś byście wiedzieli, że głową każdego mężczyzny Chrystus jest, głową zaś kobiety &ndash; mąż, głową zaś Chrystusa &ndash; B&oacute;g&rdquo; (<em>Thelo hymas eidenai hoti pantos andros he kefale ho Christos estin, kefale de gynaikos ho aner, kefale de tou Christou ho Theos</em>). Tak więc teza autor&oacute;w pr&oacute;bująca usytuować posiadanie autorytetu Boga nad Chrystusem jedynie w czasie Jego ziemskiej egzystencji, nie ma zupełnie potwierdzenia w tekście. Wprost przeciwnie &ndash; tak jak zasadą w momencie gdy Paweł to pisał było poddaństwo kobiety względem męż&oacute;w, a mężczyzn względem Chrystusa, tak samo w owym czasie (a więc po zmartwychwstaniu Jezusa) prawdą była wyższość Boga nad Chrystusem, oraz autorytet jaki B&oacute;g sprawował nad swym Synem.</p>
<p></p>
<p>Po drugie &ndash; autorzy sugerują, iż podporządkowanie &bdquo;nie zakłada wyższości bądź niższości&rdquo;. Jednak w świetle pozostałych fragment&oacute;w Pisma, w kt&oacute;rych podobne konstrukcje są używane, wnioski wydają się być dokładnie odwrotne. Bycie podporządkowanym komuś w jakiejś dziedzinie (rozumiane szeroko lub wąsko) zawsze zakłada wyższość stanowiska, zajmowanej pozycji czy też autorytetu owego kogoś, komu jest się podporządkowanym. Najbardziej widoczne staje się to po przeczytaniu całego omawianego wersetu. Wystarczy bowiem odpowiedzieć sobie na pytanie &ndash; w jakim sensie głową kobiety jest mężczyzna i w jakim sensie głową mężczyzny jest Chrystus? Jeśli ktoś miałby trudności z odpowiedzią, polecam przeczytanie poniższego paralelnego fragmentu napisanego ręką tego samego Pawła.</p>
<blockquote>
<p>Ef 5:22-24 (BW)<br />22. Żony, bądźcie uległe mężom swoim jak Panu,<br />23. Bo mąż jest głową żony, jak Chrystus Głową Kościoła, ciała, kt&oacute;rego jest Zbawicielem<br />24. Ale jak Kości&oacute;ł podlega Chrystusowi, tak i żony mężom swoim we wszystkim.</p>
</blockquote>
<p>Paweł wypowiada się tu w spos&oacute;b bardzo jednoznaczny &ndash; uznanie kogoś za swoją głowę jest r&oacute;wnoznaczne z uległością/poddaniem<a href="https://thaleia.pl/unitarianizm/bog-glowa-chrystusa/#sdfootnote3sym">3</a><span>&nbsp;</span>w stosunku do tego kogoś. I to z poddaństwem &bdquo;we wszystkim&rdquo;. To w zupełności powinno wystarczyć, by zrozumieć, co miał na myśli apostoł Paweł gdy stwierdzał, że głową kobiety jest mężczyzna, a głową mężczyzny Chrystus. Bez problem&oacute;w powinno się dostrzec w jakim znaczeniu głową Chrystusa jest B&oacute;g.</p>
<p>Drugim sposobem wyjaśniania tego tekstu przez trynitarian jest twierdzenie, iż apostołowi Pawłowi chodziło o poddaństwo Chrystusa Bogu, ale jedynie w kontekście Jego ludzkiej natury, kt&oacute;rą według chrystologii trynitarnej od chwili wcielenia posiadał i posiada r&oacute;wnież po swoim zmartwychwstaniu. W przeciwieństwie do tejże ludzkiej natury, natura boska nie pozostawałaby poddana Bogu. Jest to podobne wyjaśnienie do tego, kt&oacute;re omawiałem gdy zajmowałem się kwestią posiadania przez Pana Jezusa swojego Boga i w zasadzie wszystko to co w&oacute;wczas napisałem pozostaje aktualne r&oacute;wnież w tym przypadku. Jeśli Pan Jezus jest osobą boską w podw&oacute;jnej naturze to nie może być poddany Bogu jako człowiek, ponieważ nie jest osobą ludzką. Jego ośrodek świadomości, własne &bdquo;ja&rdquo; jest jedynie boskie a nie ludzkie. Jeśli zaś ktoś przypisuje naturze ludzkiej własną jaźń, odmienną od boskiej, to tym samym dzieli Syna Bożego na dwie odrębne osoby. W takim przypadku trynitarne tłumaczenie wersetu z 1Kor 11:3 ma sens, tyle że jest sprzeczne z ich własną doktryną, kt&oacute;ra zaprzecza istnienia dw&oacute;ch os&oacute;b w Chrystusie. Swoją drogą, wciąż otwarte pozostaje pytanie: jeśli natura boża jest jedna i niepodzielna, to w jaki spos&oacute;b przyjęcie natury ludzkiej przez jedną z os&oacute;b Tr&oacute;jcy do swojej boskiej, jednej i niepodzielnej natury, nie powoduje przyjęcie tejże przez pozostałe dwie osoby Tr&oacute;jcy? Wygląda na to, że jedynie część (Syn) jednej, boskiej natury przyjęła dodatkowo ludzką naturę. Jednak w związku z tym, że natura boska jest niepodzielna, nie można ją &bdquo;dzielić&rdquo; na części. Wydaje się to być kolejnym problemem, z kt&oacute;rym koncepcja trynitarna nie do końca potrafi się zmierzyć.</p>
<p></p>
<p>Trzecia pr&oacute;ba trynitarnych apologet&oacute;w w usiłowaniu pozbawienia wersetu 1Kor 11:3 swego nietrynitarnego wydźwięku polega na zwr&oacute;ceniu uwagi na to, że Paweł w powyższym fragmencie nie zajmuje się kwestią wyższości natur, lecz kładzie nacisk na wyższość funkcjonalną. Innymi słowy, tak jak kobieta posiada tą samą naturę co mężczyzna, lecz jest od niego funkcjonalnie niższa, tak samo Chrystus posiada taką samą naturę jak Ojciec, lecz jest od tegoż Ojca funkcjonalnie niższy. No c&oacute;ż, mam wrażenie, że takie ujęcie sprawy jest zwykłym wybiegiem polegającym na zmianie przedmiotu sporu. Nie jest bowiem znany mi ani jeden przypadek unitariańskiej argumentacji, kt&oacute;ra w tym określonym przypadku koncentrowałaby się na dowodzie &bdquo;z natury&rdquo;. Nikt z nas nie uważa, że w tym fragmencie Paweł zajmuje się właśnie tą kwestią. Apostoł pisze o hierarchii byt&oacute;w nie koncentrując się na kwestii natur. Jednak z opisu tej hierarchicznej struktury możemy wywnioskować, że Chrystus, Boży Syn, stoi w niej niżej od Boga. Natomiast niższość funkcjonalna Chrystusa w stosunku do Boga jest jednoznaczna z ujmowaniem Synowi Bożemu jednej z boskich cech konstytutywnych &ndash; absolutnej suwerenności. Takie stanowisko apostoła Pawła w rzeczywistości wyklucza Pana Jezusa z kategorii istoty nazywanej Bogiem. Symptomatyczny w tym kontekście jest poniższy werset:</p>
<p></p>
<p>1Krn 29:11 (BW)</p>
<p>11. Twoją, Panie, jest wielkość i moc, i majestat, i sława, i chwała, gdyż wszystko, co jest na niebie i na ziemi, do ciebie należy, twoim Panie, jest kr&oacute;lestwo i Ty jesteś wyniesiony jako głowa nad wszystko,</p>
<p>Fragment ten naucza, iż B&oacute;g JHWH jest głową (רֹֽאשׁ, rosz) wszystkiego. I faktycznie, o Ojcu, Bogu JHWH możemy śmiało powiedzieć, iż tak jest w rzeczywistości. Jednakże w świetle Pisma nie możemy tego orzec o Synu. O ile jest On bowiem wyniesiony jako głowa Kościoła i wszelkiej nadziemskiej władzy, o tyle ma nad sobą swoją Głowę &ndash; Boga, co czyni Go drugą istotą w hierarchii byt&oacute;w. W rzeczywistości, nie jest trudno dostrzec takie nauczanie w całości Pisma. Boży Syn, wywyższony, godzien naszej czci, uwielbienia i miłości, pozostając w miłości Ojca, uznaje jednak Jego autorytet i wyższość nad sobą.</p>
<h3>Przypisy</h3>
<div>
<p><a href="https://thaleia.pl/unitarianizm/bog-glowa-chrystusa/#sdfootnote1anc">1</a><span>&nbsp;</span>Co ciekawe, w tej hierarchicznej strukturze brakuje Ducha. Oczywiście, z samego tego faktu nie można wyciągać wiążących wniosk&oacute;w, jednak można sobie zadać pytanie, czy gdyby apostoł Paweł wierzył w trynitarnego Boga, to zapomniałby o tak ważnej dla Kościoła osobie w dość istotnym dla tej doktryny fragmencie?</p>
</div>
<div>
<p align="left"><a href="https://thaleia.pl/unitarianizm/bog-glowa-chrystusa/#sdfootnote2anc">2</a><span>&nbsp;</span>J. McDowell, B. Larson,<span>&nbsp;</span><em>Jezus. Biblijna obrona boskości Jezusa</em>, str. 89.</p>
</div>
<div>
<p><a href="https://thaleia.pl/unitarianizm/bog-glowa-chrystusa/#sdfootnote3anc">3</a><span>&nbsp;</span>Gr. &ndash;<span>&nbsp;</span><em>hypotasso</em><span>&nbsp;</span>znaczy bardziej &bdquo;podporządkowanie, poddanie&rdquo; &ndash; zob. BT oraz VNT.</p>
</div>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/31.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/unitarianizm/bog-glowa-chrystusa" style="text-decoration: none;">https://thaleia.pl/unitarianizm/bog-glowa-chrystusa</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898037&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">dae229a340</p>
</div>
</body>
