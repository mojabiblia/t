<html lang="pl-PL">
<head>
<meta charset="UTF-8" />
<title>Jana 1:1 – o co w tym wszystkim chodzi</title>

<meta name="description" content="Jana 1:1 – o co w tym wszystkim chodzi / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Jana 1:1 – o co w tym wszystkim chodzi" />
<meta property="og:description" content="Jana 1:1 – o co w tym wszystkim chodzi / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

<h1 class="entry-title">Jana 1:1 &ndash; o co w tym wszystkim chodzi, czyli rzecz o gramatyce</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/">12 listopada, 2018</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<blockquote>
<p>J 1:1 (BW)<br />1. Na początku było Słowo, a Słowo było u Boga, a Bogiem było Słowo.</p>
<p>J 1:1 (PNŚ)<br />1. Na początku był Słowo, a Słowo był u Boga i Słowo był bogiem.</p>
</blockquote>
<p></p>
<p>Spośr&oacute;d wszystkich spornych tekst&oacute;w poruszanych w debacie unitariańsko &ndash; trynitarnej, nie ma chyba żadnego fragmentu biblijnego tak &bdquo;gorąco&rdquo; dyskutowanego przez dwie strony, jak pierwszy werset z Ewangelii Jana. Niemal każda indywidualna polemika rozpoczyna się właśnie od tego tekstu. Przyjrzyjmy się mu zatem bliżej.</p>
<p align="left"></p>
<p align="left"><strong>Kontekst, kontekst, kontekst&hellip;</strong></p>
<p></p>
<p>Dla trynitarian natchniona wypowiedź apostoła Jana jest oczywistym świadectwem wiary pierwszych chrześcijan w to, że Pan Jezus był Bogiem w absolutnym znaczeniu tego słowa. Unitarianie natomiast &ndash; a przynajmniej ci, kt&oacute;rzy przyznają się do pogląd&oacute;w ariańskich &ndash; zwracają uwagę na to, że Słowo (czyli Boży Syn) oczywiście mogło być Bogiem/bogiem (theos), jednak nie było tym samym Bogiem/bogiem, u kt&oacute;rego &bdquo;było&rdquo;. Kładą przy tym nacisk na to, że kontekst tego rodzaju wypowiedzi zawsze będzie wskazywał na numeryczne rozr&oacute;żnienie pomiędzy dwiema istotami określanymi tym samym tytułem. Kiedy bowiem usłyszymy zdanie w rodzaju: &bdquo;Kowalski był dzisiaj u prezydenta, a Kowalski był prezydentem&rdquo;, to raczej żaden czytelnik nie dojdzie do wniosku, iż Kowalski był tym prezydentem u kt&oacute;rego był dzisiaj stanowiąc z nim &bdquo;jedność złożoną&rdquo;. Sądzę, że wszyscy zrozumieją to zdanie w ten spos&oacute;b, że Kowalski był u prezydenta, i co prawda sam też był prezydentem, lecz innym prezydentem niż ten, u kt&oacute;rego był. Być może ta pierwsza nazwa zostanie odniesiona do głowy państwa, ta druga zaś do głowy danego miasta, jednak jakieś rozr&oacute;żnienie pomiędzy tymi terminami oraz desygnatami tychże termin&oacute;w będzie dla wszystkich oczywiste.</p>
<p></p>
<p>Analogicznie więc, dla unitarian werset pierwszy będzie nauczał o Bogu JHWH, u kt&oacute;rego było Słowo, oraz o innym Bogu/bogu,<a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote1sym">1</a><span>&nbsp;</span>Słowie właśnie, kt&oacute;ry z owym pierwszym nie jest liczbowo tożsamy. Rozumienie takie determinuje kontekst, najważniejszy czynnik, na kt&oacute;ry zwracamy uwagę przy analizie tego fragmentu. Rozumienie tego kontekstu jest naturalne, &bdquo;zdroworozsądkowe&rdquo;, ale tenże właśnie duch &bdquo;zdrowego zmysłu&rdquo; jest wynikiem otrzymania przez nas Bożego Ducha.<a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote2sym">2</a><span>&nbsp;</span>Biblijne interpretacje nie powinny więc być sprzeczne ze zdrowym zmysłem, lecz z nim zgodne. Jeśli więc Pismo naucza o Słowie, kt&oacute;re było u ho theos, oraz o Słowie, kt&oacute;re samo było theos, to mamy tu do czynienia z dwoma &bdquo;theosami&rdquo;. Taki intuicyjny punkt widzenia popiera werset 18 tego samego, pierwsego rozdziału Ewangelii Jana, kt&oacute;ry Pana Jezusa określa jako &bdquo;jednorodzonego Boga&rdquo; (ho monogenes theos). Jest to wyraźnie liczbowo inny B&oacute;g, ponieważ Ojciec nie jest jednorodzonym Bogiem &ndash; w stosunku do niego nigdy nie pada takie określenie. Tak więc kontekst jest bardzo silnym argumentem przemawiającym za identyfikacją Syna jako innego, drugiego Boga.</p>
<p>Jednak kontekst to nie wszystko. Okazuje się bowiem, że ważną rolę w interpretacji pierwszego zdania Ewangelii Jana może pełnić także gramatyka, kt&oacute;rą będziemy zmuszeni się zająć.</p>
<p align="left"></p>
<p align="left"><strong>O co w tym wszystkim chodzi, czyli rzecz o gramatyce</strong></p>
<p></p>
<p>Aby dokładniej zrozumieć całą istotę problemu, musimy przede wszystkim sięgnąć do oryginału i przeczytać uważnie drugą część Ewangelii Jana 1:1. Poniżej podaję jego greckie brzmienie, pod spodem wstawiając polskie odpowiedniki:</p>
<p></p>
<table cellpadding="4" cellspacing="0" width="100%" border="1"><colgroup><col width="14*" /><col width="29*" /><col width="23*" /><col width="16*" /><col width="16*" /><col width="28*" /><col width="24*" /><col width="13*" /><col width="26*" /><col width="16*" /><col width="28*" /><col width="21*" /></colgroup>
<tbody>
<tr valign="top">
<td width="6%">
<p align="center"><em>kai</em></p>
</td>
<td width="11%">
<p align="center"><em>ho</em></p>
</td>
<td width="9%">
<p align="center"><em>logos</em></p>
</td>
<td width="6%">
<p align="center"><em>en</em></p>
</td>
<td width="6%">
<p align="center"><em>pros</em></p>
</td>
<td width="11%">
<p align="center"><em>ton</em></p>
</td>
<td width="10%">
<p align="center"><em>theon</em></p>
</td>
<td width="5%">
<p align="center"><em>kai</em></p>
</td>
<td width="10%">
<p align="center"><em>theos</em></p>
</td>
<td width="6%">
<p align="center"><em>en</em></p>
</td>
<td width="11%">
<p align="center"><em>ho</em></p>
</td>
<td width="8%">
<p align="center"><em>logos</em></p>
</td>
</tr>
<tr valign="top">
<td width="6%">
<p align="center"><span><strong>i</strong></span></p>
</td>
<td width="11%">
<p align="center"><span>rodzajnik</span></p>
</td>
<td width="9%">
<p align="center"><span><strong>słowo</strong></span></p>
</td>
<td width="6%">
<p align="center"><span><strong>było</strong></span></p>
</td>
<td width="6%">
<p align="center"><span><strong>u</strong></span></p>
</td>
<td width="11%">
<p align="center"><span>rodzajnik</span></p>
</td>
<td width="10%">
<p align="center"><span><strong>Boga</strong></span></p>
</td>
<td width="5%">
<p align="center"><span><strong>i</strong></span></p>
</td>
<td width="10%">
<p align="center"><span><strong>Bogiem</strong></span></p>
</td>
<td width="6%">
<p align="center"><span><strong>było</strong></span></p>
</td>
<td width="11%">
<p align="center"><span>rodzajnik</span></p>
</td>
<td width="8%">
<p align="center"><span><strong>słowo</strong></span></p>
</td>
</tr>
</tbody>
</table>
<p>Można zauważyć, że logos (Słowo) znajduje się u Boga &ndash; ho theos<a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote3sym">3</a>. W grece słowo &bdquo;B&oacute;g&rdquo; (theos) poprzedzone jest odpowiadającą mu gramatycznie formą rodzajnika ho, natomiast drugie theos, kt&oacute;re odnosi się już do Pana Jezusa, tego rodzajnika nie posiada. Ktoś m&oacute;głby zapytać, jakie to ma znaczenie? Ot&oacute;ż, w tym właśnie tkwi cały problem. Rodzajniki bowiem pełnią w grece szczeg&oacute;lną funkcję &ndash; nie tylko wskazują na rodzaj następującego po nich słowa. Poniższe cytaty powiedzą nam o tym coś więcej:</p>
<blockquote>
<p>&bdquo;Rodzajnik jest z pochodzenia zaimkiem wskazującym.&rdquo;<a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote4sym">4</a></p>
</blockquote>
<blockquote>
<p>&ldquo;Zadaniem rodzajnika jest określić, oddzielić, zindywidualizować (ten a nie taki). Rodzajnik wskazuje, że jakaś rzecz lub osoba jest znana i ściśle określona [&hellip;] Opuszczenie rodzajnika&nbsp;wskazuje, że m&oacute;wiący chce wskazać na daną rzecz lub osobę jak na tego rodzaju a nie na tę konkretnie (non hanc sed salem), innymi słowy, pragnie podkreślić nie indywidualność ale jakość lub naturę.&rdquo;<a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote5sym">5</a></p>
</blockquote>
<p></p>
<p>Jeśli więc rodzajnik to dawny zaimek wskazujący, oraz jeśli ma on zadanie indywidualizacji, ukonkretniania lub wskazania na cechę/jakość, zatem unitarianie zwracają uwagę na to, iż skoro pierwszy theos rodzajnik posiada, a drugi nie posiada, to może świadczyć to o intencjonalnym rozr&oacute;żnieniu owych &bdquo;theos&oacute;w&rdquo;. Twierdzą, że pierwszy z nich nie bez przyczyny m&oacute;gł być poprzedzony rodzajnikiem ho, ponieważ apostoł Jan chciał uwypuklić to, iż w tym przypadku chodzi o wskazanie na &bdquo;tego&rdquo; Boga &ndash; jedynego prawdziwego. Natomiast theos drugi, to albo ktoś, kto jest Bogiem/bogiem numerycznie odrębnym, albo też ktoś, kto przejawia jakość, cechy bądź naturę Boga, ale w dalszym ciągu jest liczbowo innym Bogiem.</p>
<p>Ponieważ język polski nie posiada rodzajnik&oacute;w i pewne niuanse związane z tym co wyżej napisane mogą być dla naszego rodaka niewyczuwalne, dla lepszego zrozumienia zilustruję to na przykładzie angielskich przedimk&oacute;w:</p>
<p></p>
<ol>
<li>
<p align="left">He is the man</p>
</li>
<li>
<p align="left">He is a man</p>
</li>
<li>
<p align="left">He is man</p>
</li>
</ol>
<p></p>
<p>W pierwszym przypadku, gdy mamy do czynienia z przedimkiem określonym &bdquo;the&rdquo;, wypowiedź m&oacute;wi nam o tym, że ktoś (&bdquo;on&rdquo;) jest konkretnym, określonym człowiekiem, wyodrębnionym z całości. Umownie nazwiemy taki rzeczownik określonym, bądź przybierającym znaczenie określone. Drugie zdanie, w kt&oacute;rym występuje przedimek nieokreślony &bdquo;a&rdquo;, oznacza, że &oacute;w &bdquo;on&rdquo; jest jakimś człowiekiem, jednym z ludzi. Analogicznie, mamy w&oacute;wczas do czynienia z rzeczownikiem nieokreślonym. Trzecia zaś wypowiedź, bez żadnego przedimka, naucza, iż ktoś należy do gatunku ludzi. W tym przypadku rzeczownik przybiera znaczenie jakościowe. Podobna sytuacja, choć nie do końca identyczna, ma miejsce z rodzajnikiem greckim.<a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote6sym">6</a><span>&nbsp;</span>Odpowiada on angielskiemu przedimkowi określonemu &bdquo;the&rdquo;, podczas gdy jego brak przy rzeczowniku, odbieramy podobnie jak angielski przedimek nieokreślony &bdquo;a/an&rdquo; lub też brak tego przedimka. To prowadzi do dość og&oacute;lnego i zawierającego wyjątki twierdzenia, że grecki rodzajnik skutkuje &bdquo;określonością&rdquo; następującego po nim rzeczownika. Natomiast brak rodzajnika powoduje to, że rzeczownik jest nieokreślony bądź jakościowy. To rozr&oacute;żnienie jest bardzo ważne i należy dobrze je zapamiętać, szczeg&oacute;lnie jeśli ktoś interesuje się tematem i sięga do literatury anglojęzycznej.</p>
<p></p>
<p>Tak jak wspomniano już wyżej, w tekście greckim Jana 1:1, unitarianie zwracają uwagę na r&oacute;żnicę polegającą na użyciu rodzajnika przed pierwszym theos i brakiem takowego przed drugim. Z tego wnioskują, iż w pierwszym przypadku B&oacute;g jest określony, konkretny, natomiast w drugim albo mamy do czynienia z rzeczownikiem nieokreślonym<a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote7sym">7</a><span>&nbsp;</span>albo jakościowym, przy czym w tej ostatniej ewentualności może chodzić o wskazanie na naturę Słowa, ale też na jego jakość/cechy.</p>
<p>Naturalnie, tego rodzaju stanowisko skutkuje pytaniem: czy w tłumaczeniach Biblii jest dopuszczalne zaznaczanie owej r&oacute;żnicy pomiędzy Bogiem, u kt&oacute;rego było Słowo, a Bogiem, kt&oacute;rym owo Słowo było, i jeśli tak &ndash; to jak powinno ono wyglądać? Poniżej prezentuję kilka przekład&oacute;w anglojęzycznych, by zademonstrować możliwości, jakie stoją przed tłumaczami i wyb&oacute;r, jakiego dokonali:</p>
<p></p>
<p align="left">&bdquo;and the Word was divine&rdquo;<a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote8sym">8</a></p>
<ul>
<li>
<p align="left">Moffatt, New Translation</p>
</li>
<li>
<p align="left">The Authentic New Testament</p>
</li>
<li>
<p align="left">The New Testament, An American Translation</p>
</li>
</ul>
<p align="left">&bdquo;and he was the same as God&rdquo;<a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote9sym">9</a></p>
<ul>
<li>
<p align="left">Today&rsquo;s English Version</p>
</li>
</ul>
<p align="left">&bdquo;and what God was,the Word was&rdquo;<a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote10sym">10</a></p>
<ul>
<li>
<p align="left">Revised English Bible</p>
</li>
</ul>
<p align="left">&bdquo;and the Word was a god&rdquo;<a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote11sym">11</a></p>
<ul>
<li>
<p align="left">Emphatic Diaglott</p>
</li>
<li>
<p align="left">New World Translation</p>
</li>
</ul>
<p></p>
<p>Tak jak wspomniałem wyżej, są to pr&oacute;by pokazania owej r&oacute;żnicy, kt&oacute;ra występuje w języku greckim i związana jest z rodzajnikiem bądź jego brakiem przy słowie theos. Niekt&oacute;rzy z unitarian, celem uwypuklenia odrębności pomiędzy tymi dwoma bytami, preferują tłumaczenie pierwszego theos z dużej litery, natomiast drugiego &ndash; z małej<a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote12sym">12</a>, poprzedzając to dodatkowo (oczywiście m&oacute;wimy teraz o anglojęzycznych przekładach) przedimkiem określonym. Ta &bdquo;mała litera&rdquo; ma swoją przyczynę w sztywnym podziale na jednego, jedynego Boga JHWH, kt&oacute;rym jest Ojciec oczywiście, oraz innych bog&oacute;w, kt&oacute;rzy nie są takimi w znaczeniu ontycznym, lecz jedynie tytularnym/funkcjonalnym. Stąd, ten pierwszy termin pisany jest dużą literą, natomiast wszystkie inne byty określane taką nazwą &ndash; literą małą. Ponieważ Pan Jezus zaliczany jest do tej drugiej kategorii, więc tytuł theos odnoszący się do niego, w opinii takich os&oacute;b, z definicji powinien być tłumaczony tak, jak jest to czynione w przypadku innych byt&oacute;w niż Ojciec &ndash; jako &bdquo;b&oacute;g&rdquo; właśnie. Osobiście jednak nie jestem zwolennikiem tego rodzaju praktyki &ndash; w mojej ocenie Pan Jezus jest znacznie bliżej Boga Ojca, niż inne istoty nazwane theos/elohim &ndash; jest wszak &bdquo;jednorodzonym Bogiem&rdquo;, i choćby z tej racji stoję na stanowisku używania dużej litery w słowie &bdquo;B&oacute;g&rdquo; zar&oacute;wno w stosunku do Ojca jak i Syna. Interesujący nas fragment przetłumaczyłbym na język polski wstawiając nieco staropolskie określenie przed pierwszym theos, kt&oacute;re zachowywałoby jednak rozr&oacute;żnienie zauważalne w tekście greckim:</p>
<blockquote>
<p>J 1:1<br />1. Na początku było Słowo, a Słowo było u onego Boga i Słowo było Bogiem</p>
</blockquote>
<p></p>
<p>Nie upierając się jakoś szczeg&oacute;lnie przy powyższej wersji, podkreślić chciałbym jednak ponownie to, że owo rozr&oacute;żnienie w Piśmie się znajduje i zdaniem unitarian nie wynika ono z przypadku. Co ciekawe, dla takiego stanowiska znajdują oni poparcie nie tylko w swoim własnym obozie, ale także wśr&oacute;d niekt&oacute;rych uczonych trynitarnych. Poniżej wypowiedź jednego z nich:</p>
<blockquote>
<p>&ldquo;Grek nigdy nie powie o Bogu theos, lecz zawsze ho theos. Jeśli natomiast używa rzeczownika bez rodzajnika, to przybiera on znaczenie zbliżone do przymiotnika, określające charakter lub przymioty osoby. A więc Jan nie pisze, że Słowo było ho theos, gdyż oznaczałoby to, że Słowo było identyczne z Bogiem. Natomiast pisząc, że Słowo było theos &ndash; bez rodzajnika określonego &ndash; stwierdza w rezultacie, że Słowo było, jakbyśmy powiedzieli, tego samego charakteru i tej samej jakości, co B&oacute;g. Powt&oacute;rzmy raz jeszcze, że pisząc a Bogiem było Słowo Jan nie chce powiedzieć, że Jezus był identyczny z Bogiem, lecz że był doskonale zgodny w myśleniu, w sercu, w istocie tak, że w Jezusie doskonale widzimy, jaki jest B&oacute;g.&rdquo;<a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote13sym">13</a></p>
</blockquote>
<p></p>
<p>Pełna zgoda! Zważywszy to, że Syn Boży jest &bdquo;obrazem Boga&rdquo; oraz &bdquo;odblaskiem chwały i odbiciem jego istoty&rdquo;, całkiem słusznie można powiedzieć o Nim, że &bdquo;w Jezusie doskonale widzimy, jaki jest B&oacute;g&rdquo;.</p>
<p>Wsparcie dla unitarian przychodzi także z innej, bardzo ważnej strony &ndash; z pism Orygenesa. Jest to o tyle istotne, że dawniejsza greka koine jest w tej chwili językiem martwym, a dzisiejsi gramatycy pr&oacute;bują jedynie ją odtworzyć, lepiej lub gorzej. W przeciwieństwie do nich, Orygenes żył w czasach i w miejscu, w kt&oacute;rym była ona jeszcze językiem powszechnym, codziennym, używanym przez niego i przez bliskich mu ludzi. Tym cenniejszy jest jego poniższy komentarz:</p>
<blockquote>
<p>&bdquo;Jan, jako człowiek, kt&oacute;ry doskonale potrafił wysławiać się w języku greckim, z wielka˛ wnikliwością w jednym miejscu używał rodzajnik&oacute;w, w innym je opuszczał: przy wyrazie &lsquo;Słowo&rsquo; (Logos) stawiał rodzajnik (ho), natomiast przy nazwie &bdquo;B&oacute;g&rdquo; (Theos) albo używał rodzajnika, albo go pomijał. Ot&oacute;ż stawia rodzajnik wtedy, gdy wyraz &bdquo;B&oacute;g&rdquo; odnosi się do niezrodzonej przyczyny wszechrzeczy, opuszcza natomiast rodzajnik w&oacute;wczas, kiedy Słowo nazywa Bogiem. I podobnie jak w przytoczonych ustępach &lsquo;B&oacute;g&rsquo; [z rodzajnikiem: ho Theos] r&oacute;żni się od &bdquo;B&oacute;stwa&rdquo; [bez rodzajnika: Theos], tak samo chyba &lsquo;Słowo&rsquo; [z rodzajnikiem: ho logos] może się r&oacute;żnić od &lsquo;Słowa&rsquo; [bez rodzajnika: logos]&hellip;</p>
</blockquote>
<blockquote>
<p>&hellip;Trzeba im powiedzieć, że B&oacute;g [ho Theos] jest Bogiem samym w sobie [autotheos], i właśnie dlatego Zbawiciel tak m&oacute;wi do Niego w modlitwie: &lsquo;Ażeby znali Ciebie, jedynego prawdziwego Boga&rsquo;. Wszystko natomiast, co jest poza Bogiem samym w sobie, a jest uświęcone przez udział w Jego boskości, raczej winno zwać się nie Bogiem [ho Theos], ale B&oacute;stwem [Theos], od kt&oacute;rego pod każdym względem czcigodniejszy jest &lsquo;pierworodny wszelkiego stworzenia&rsquo;, bo On pierwszy przepojony został boskością dzięki temu, że jest u Boga, i innym bogom pozwolił stać się bogami. Bogiem tych bog&oacute;w jest B&oacute;g, zgodnie ze zdaniem: &lsquo;Przem&oacute;wił Pan, B&oacute;g bog&oacute;w, i zawezwał ziemię&rsquo;. Od Boga otrzymał moc uczynienia ich bogami, i w swej dobroci szczodrze im tego udzielił. B&oacute;g [ho Theos] jest zatem prawdziwym Bogiem, bogowie zaś ukształtowani na Jego wz&oacute;r są jak gdyby odbiciem pierwowzoru. Ale z kolei prototypem wielu obraz&oacute;w jest przebywające u Boga Słowo, kt&oacute;re &lsquo;było na początku&rsquo;&hellip;&rdquo;<a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote14sym">14</a></p>
</blockquote>
<p></p>
<p>Interesujący cytat&hellip; Dla Orygenesa bowiem, &bdquo;B&oacute;g sam w sobie&rdquo; to jedynie Ojciec. Pozostali zaś &bdquo;bogowie&rdquo; są tak nazwani przez udział w Jego boskości, a prototypem tych &bdquo;bog&oacute;w&rdquo; jest Słowo.<span>&nbsp;</span><a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote15sym">15</a><span>&nbsp;</span>Z teologią Orygenesa można się oczywiście nie zgadzać, jednak trudno byłoby mu zarzucić brak znajomości ojczystego języka. Jeśli zwraca uwagę na występowanie i brak rodzajnik&oacute;w, to znaczy, że dla &oacute;wczesnego Greka było to jednak zauważalne. Co ciekawe, r&oacute;wnież Atanazy potwierdza użycie rodzajnika w &oacute;wczesnym języku jako mające znaczenie indywidualizujące i wskazujące na konkretny byt. Polemizując z osobami uznającymi Ducha Świętego za stworzenie, zwraca uwagę na to, że &oacute;w Duch jest odr&oacute;żniany od innych duch&oacute;w albo przez stojącą przy nim przydawkę, albo przez rodzajnik właśnie.<a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote16sym">16</a></p>
<p>Wydaje się więc, że rozr&oacute;żnienie dokonywane przez unitarian na Boga, u kt&oacute;rego było Słowo, oraz Boga/boga, kt&oacute;rym owo Słowo było, ma swoje uzasadnienie zar&oacute;wno w kontekście jak i w samej gramatyce.</p>
<h3>Przypisy</h3>
<div>
<p><a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote1anc">1</a><span>&nbsp;</span>Nie jest to sprzeczne z monoteizmem. Pamiętajmy bowiem o podstawowym rozr&oacute;żnieniu &ndash; nazwa &bdquo;B&oacute;g&rdquo; w znaczeniu ontycznym odnosi się tylko i wyłącznie do jednego desygnatu &ndash; Ojca. Z terminem &bdquo;B&oacute;g&rdquo; w rozumieniu funkcjonalnym/tytularnym możemy utożsamić wiele istot. Wszędzie tam gdzie mowa jest o więcej niż jednym &bdquo;Bogu/bogu&rdquo;, trzeba mieć na myśli to drugie znaczenie.</p>
</div>
<div>
<p><a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote2anc">2</a><span>&nbsp;</span>2Tm 1:7 (BG).</p>
</div>
<div>
<p><a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote3anc">3</a><span>&nbsp;</span>Theon jest accusativem (czyli 4 przypadkiem) rzeczownika theos, zaś ton &ndash; 4 przypadkiem rodzajnika ho.</p>
</div>
<div>
<p><a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote4anc">4</a><span>&nbsp;</span>M. Mikuła,<em><span>&nbsp;</span>Hellenisti ginoskeis;. Podręcznik do nauki greki chrześcijańskiej</em>, str. 42.</p>
</div>
<div>
<p><a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote5anc">5</a><span>&nbsp;</span>A. Paciorek,<span>&nbsp;</span><em>Elementy składniowe biblijnego języka greckiego</em>, str. 60, 61.</p>
</div>
<div>
<p><a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote6anc">6</a><span>&nbsp;</span>Pełniejsze om&oacute;wienie rodzajnik&oacute;w greckich i ich funkcji można znaleźć choćby w: G. Szamocki,<span>&nbsp;</span><em>Greka Nowego Testamentu</em>, str. 102-104.</p>
</div>
<div>
<p><a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote7anc">7</a><span>&nbsp;</span>Dlatego właśnie w takich przekładach jak NWT czy też Emphattc Diaglott drugi theos jest oddany jako a god &ndash; czyli jeden z bog&oacute;w.</p>
</div>
<div>
<p><a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote8anc">8</a><span>&nbsp;</span>&bdquo;a Słowo było boskie&rdquo; (tłum. własne).</p>
</div>
<div>
<p><a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote9anc">9</a><span>&nbsp;</span>&bdquo;a on [Słowo] był taki sam jak B&oacute;g&rdquo; (tłum. własne).</p>
</div>
<div>
<p><a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote10anc">10</a><span>&nbsp;</span>&bdquo;a czym B&oacute;g był, tym było Słowo&rdquo; (tłum. własne).</p>
</div>
<div>
<p><a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote11anc">11</a><span>&nbsp;</span>&bdquo;a Słowo było bogiem&rdquo; (tłum. własne).</p>
</div>
<div>
<p><a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote12anc">12</a><span>&nbsp;</span>Widoczne to jest w polskim tłumaczeniu Biblii dokonanym przez Świadk&oacute;w Jehowy, znanym jako Przekład Nowego Świata.</p>
</div>
<div>
<p><a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote13anc">13</a><span>&nbsp;</span>W. Barclay, Ewangelia według św. Jana, T. 1, str. 55-56.</p>
</div>
<div>
<p><a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote14anc">14</a><span>&nbsp;</span>Orygenes,<span>&nbsp;</span><em>Komentarz do Ewangelii według św. Jana</em>, Księga II, II.13-18, [w:] T. G&oacute;rski (red.), S. Kalinkowski (tłum.),<em><span>&nbsp;</span>Orygenes. Komentarz do Ewangelii według Św. Jana</em>, str. 85, 86. Nawiasy kwadratowe pochodzą od tłumacza &ndash; Stanisława Kalinkowskiego.</p>
</div>
<div>
<p><a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote15anc">15</a><span>&nbsp;</span>Zwr&oacute;ćmy uwagę na dość sprytny zabieg tłumacza, kt&oacute;ry słowo theos (bez rodzajnika) przekłada jako &bdquo;B&oacute;stwo&rdquo;, by w innym miejscu oddać je jako &bdquo;bogowie&rdquo;. Wszystko po to, by uniknąć wrażenia, iż dla Orygenesa Syn nie jest stawiany po stronie ho theos, lecz po stronie theos, podobnie jak inne byty mogące być określane tym tytułem.</p>
</div>
<div>
<p><a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce/#sdfootnote16anc">16</a><span>&nbsp;</span>Zob. Atanazy Wielki,<span>&nbsp;</span><em>Listy do Serapiona</em>, I, 3-4, [w:] S. Kalinkowski (tłum.), Św. Atanazy<em><span>&nbsp;</span>Wielki. Listy do Serapiona</em>, str. 71-73.</p>
</div>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/67.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce" style="text-decoration: none;">https://thaleia.pl/unitarianizm/jana-11-o-co-w-tym-wszystkim-chodzi-czyli-rzecz-o-gramatyce</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898075&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">b2438d91dc</p>
</div>
</body>
