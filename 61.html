<html lang="pl-PL">
<head>
<meta charset="UTF-8" />
<title>Pierwej niż Abraham był</title>

<meta name="description" content="Pierwej niż Abraham był / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://thaleia.pl/unitarianizm/pierwej-niz-abraham-byl" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Pierwej niż Abraham był" />
<meta property="og:description" content="Pierwej niż Abraham był / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

<h1 class="entry-title">&ldquo;Pierwej niż Abraham był&hellip;&rdquo;</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/unitarianizm/pierwej-niz-abraham-byl/">1 stycznia, 2019</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<blockquote>
<p>J 8:58 (BW)<br />58. Odpowiedział im Jezus: Zaprawdę, zaprawdę powiadam wam, pierwej niż Abraham był, Jam jest.</p>
</blockquote>
<p></p>
<p>W kontekście dyskusji dotyczących użycia sł&oacute;w<span>&nbsp;</span><em>ego eimi</em><span>&nbsp;</span>przez Pana Jezusa, chyba najczęściej omawianym wersetem jest powyższy fragment. Co sprawia, że tak właśnie jest? Ot&oacute;ż czytając go w powyższym przekładzie niemal natychmiast zwracamy uwagę na to, że jest on niegramatyczny. Trudno bowiem znaleźć w języku polskim tego rodzaju konstrukcję. Raczej powiedzielibyśmy &bdquo;pierwej niż Abraham był, ja byłem&rdquo;, albo też: &bdquo;ja jestem już od czas&oacute;w poprzedzających narodziny Abrahama&rdquo;. Jednakże spos&oacute;b w jaki oddano ten fragment w przekładzie Biblii Warszawskiej sprawia, iż w naszym umyśle mimowolnie pojawia się wrażenie, że skoro zdanie jest niegramatyczne, to pewnie tak właśnie jest w oryginale. A jeśli tak właśnie jest, to być może Pan Jezus użył tutaj celowej gry sł&oacute;w, po to, by zasugerować słuchaczom swoją tożsamość z Bogiem JHWH, kt&oacute;rego znaczenie imienia Biblia rzekomo określa jako &bdquo;ja jestem&rdquo;.<a href="https://thaleia.pl/unitarianizm/pierwej-niz-abraham-byl/#sdfootnote1sym">1</a><span>&nbsp;</span>Zatem najważniejszą kwestią, kt&oacute;rą należy rozstrzygnąć jest to, czy w greckim tekście Nowego Testamentu mamy do czynienia ze złamaniem reguł gramatycznych. Jeśli tak, to oczywiście tłumacze takich przekład&oacute;w jak Biblia Warszawska czy też Biblia Tysiąclecia mają rację oddając ten fragment w spos&oacute;b, w kt&oacute;ry to uczynili.</p>
<p></p>
<p>Zanim odpowiemy sobie na pytanie, musimy poświęcić kilka chwil na zrozumienie pewnych aspekt&oacute;w gramatycznych.</p>
<p>Pomimo tego, że w naszym przypadku cała sprawa dotyczy języka greckiego i polskiego, to jednak chciałbym także, a może nawet przede wszystkim, zwr&oacute;cić uwagę na język angielski, ze względu na to, iż na jego przykładzie chyba lepiej rozumie się istotę problemu. Poza tym, zdarza się, że w trynitarnej argumentacji prezentowanej przez naszych rodzimych apologet&oacute;w pojawiają się kalki wypowiedzi ich anglosaskich odpowiednik&oacute;w, kt&oacute;re bywają słabo rozumiane przez czytelnik&oacute;w nie zaznajomionych z tym językiem i czasami źle stosowane. Anglosasi mają bowiem nieco inny problem niż my, jeśli chodzi o kwestię poprawności oddania tekstu greckiego w naszych rodzimych językach.</p>
<p>Aby zilustrować i przybliżyć nieco problem, podaję poniżej trzy anglojęzyczne wersje interesującego nas wersetu. Pierwsza z nich to popularne amerykańskie tłumaczenie znane jako<span>&nbsp;</span><em>American Standard Version</em>, druga jest przekładem dokonanym przez Jamesa Murdocka, trzecia zaś to kontrowersyjne jeśli chodzi o całość<span>&nbsp;</span><em>New World Translation of the Holy Scriptures</em>, wydane przez organizację Świadk&oacute;w Jehowy.</p>
<blockquote>
<p>John 8:58 (ASV)<br />58. Jesus said unto them, Verily, verily, I say unto you, Before Abraham was born, I am.</p>
<p>John 8:58 (James Murdock New Testament)<br />58. Jesus said to them: Verily, verily I say to you, That before Abraham existed, I was.</p>
<p>John 8:58 (NWT)<br />58. Jesus said to them: &ldquo;Most truly I say to YOU, Before Abraham came into existence, I have been&rdquo;.</p>
</blockquote>
<p>R&oacute;żnica jest widoczna gołym okiem. W pierwszym przekładzie greckie słowa<span>&nbsp;</span><em>ego eimi</em><span>&nbsp;</span>(&bdquo;ja jestem&rdquo;) występujące w tym języku w czasie teraźniejszym, oddano r&oacute;wnież jako &bdquo;teraźniejsze&rdquo;<span>&nbsp;</span><em>I am</em><span>&nbsp;</span>(<em>present simple</em>), co jest niezgodne z gramatyką angielską i sugeruje jakąś mistyczną grę sł&oacute;w mającą na celu pokazanie, że Pan Jezus utożsamia się z boskim imieniem &bdquo;Ja jestem&rdquo;. W drugiej translacji<span>&nbsp;</span><em>ego eimi</em><span>&nbsp;</span>to angielskie I was, a więc czas przeszły (<em>past simple</em>). Taki przekład unika problem&oacute;w gramatycznych i wskazuje po prostu na to, że Pan Jezus istniał już przed narodzeniem Abrahama. Trzeci wariant preferuje tłumaczenie<span>&nbsp;</span><em>ego eimi</em><span>&nbsp;</span>jako<em><span>&nbsp;</span>I have been</em><span>&nbsp;</span>(czas<span>&nbsp;</span><em>present perfect</em>). Warto przy tym zauważyć, że zar&oacute;wno pierwszy jak i trzeci przekład stosuje czas teraźniejszy, więc w zasadzie na pierwszy rzut oka trudno byłoby zarzucić kt&oacute;rejkolwiek ze stron manipulację tekstem greckim, bądź też rozmijanie się w translacji z gramatyką tekstu źr&oacute;dłowego. Jednakże każda osoba, kt&oacute;ra zetknęła się z językiem angielskim zdaje sobie sprawę, że r&oacute;żnica między wspomnianymi czasami jednak występuje i jest ona zasadnicza. Przede wszystkim<span>&nbsp;</span><em>I am</em><span>&nbsp;</span>w czasie<span>&nbsp;</span><em>present simple</em><span>&nbsp;</span>informuje nas o tym, że ktoś jest, istnieje, bez żadnych dodatkowych informacji od kiedy oraz do kiedy. Natomiast w w wyrażeniu<span>&nbsp;</span><em>I have been</em><span>&nbsp;</span>mamy do czynienia z czasem<span>&nbsp;</span><em>present perfect</em>, kt&oacute;ry cechuje się między innymi tym, że podkreśla trwanie danego stanu od jakiegoś konkretnego momentu w przeszłości, aż do chwili obecnej. Ponieważ całe zdanie w grece ma taką właśnie konstrukcję &ndash; odnosi się do okresu sięgającego przed narodzinami Abrahama, aż do chwili wypowiadania przez Pana Jezusa omawianych przez nas sł&oacute;w &ndash; w związku z tym tłumacze NWT oddali wyrażenie<span>&nbsp;</span><em>ego eimi</em><span>&nbsp;</span>zgodnie z angielską gramatyką jako<em><span>&nbsp;</span>I have been</em>.</p>
<p></p>
<p>Przekład ten sugeruje więc, że intencją Chrystusa było przekazanie nam informacji nie tylko o tym, że egzystował On już wtedy zanim Abraham się narodził (tak jak w przypadku tłumaczenia Jamesa Murdocka), ale także o tym, że ta egzystencja<span>&nbsp;</span><strong>trwa nieprzerwanie aż do momentu wypowiadania owych sł&oacute;w</strong>. To tłumaczenie, jak wspomniałem już wyżej, jest całkowicie zgodne z gramatyką angielską i u czytelnika anglosaskiego nie wzbudza żadnych podejrzeń co do tego, że Pan Jezus w jakiś spos&oacute;b utożsamia się tu z Bogiem, poprzez zastosowanie do siebie terminu<span>&nbsp;</span><em>ego eimi</em>. Dlatego też spotyka się ze strony wielu trynitarian z bardzo częstymi zarzutami o tendencyjność i manipulowanie tekstem greckim. Jednym z takich surowych krytyk&oacute;w jest wspominany już przeze mnie wcześniej Robert Countess. W swej książce polemizującej z Przekładem Nowego Świata pisze on między innymi:</p>
<blockquote>
<p>&bdquo;Po pierwsze, napiętnowałem oszustwo Świadk&oacute;w Jehowy, kt&oacute;rzy błędnie interpretują wypowiedź Jezusa z J 8,58 &lsquo;<em>ego eimi</em>&lsquo;, czyli JA JESTEM, jako &lsquo;ja byłem&rsquo;. [&hellip;] Ci, nie b&oacute;jmy się tego słowa, oszuści, nie znają gramatycznych podstaw język&oacute;w angielskiego i greckiego, choć mają na tyle dobrą orientację w grece, aby zaimponować praktykującym Świadkom Jehowy&rdquo;.<a href="https://thaleia.pl/unitarianizm/pierwej-niz-abraham-byl/#sdfootnote2sym">2</a></p>
</blockquote>
<p>Countess dość agresywnie atakuje więc &oacute;w przekład, twierdząc, że skoro w grece czasownik<span>&nbsp;</span><em>eimi</em><span>&nbsp;</span>występuje w czasie teraźniejszym, zatem wyrażenie<span>&nbsp;</span><em>ego eimi</em><span>&nbsp;</span>powinno się tłumaczyć na angielskie I am, nie zaś na<em><span>&nbsp;</span>I have been</em>. Countess zdaje się jednak nie pamiętać o tym, że nawet w środowisku trynitarnym są wątpliwości co do prawidłowego oddania<span>&nbsp;</span><span>Poniżej wymieniam kilka przykład&oacute;w translacji, kt&oacute;re nie podążają za &bdquo;ortodoksyjnym&rdquo; tłumaczeniem:</span></p>
<blockquote>
<p>John 8:58 (CEV)<br />58. Jesus answered, &ldquo;I tell you for certain that even before Abraham was, I was, and I am.&rdquo;</p>
<p>John 8:58 (Moffatt)<br />58. &bdquo;Truly, truly I tell you,&rdquo; said Jesus, &bdquo;I have existed before Abraham was born&rdquo;</p>
<p>Jan 8:58 (BWP)<br /><span>58.&nbsp;</span><span>Odpowiedział im Jezus: Zaprawdę, zaprawdę powiadam wam, nim jeszcze pojawił się Abraham, Ja już byłem.</span></p>
<p><span>John 8:58 (Goodspeed)<br /></span><span>Jesus said to them,&nbsp;</span><span>&ldquo;I tell you, I existed before Abraham was born!&rdquo;<a href="https://thaleia.pl/unitarianizm/pierwej-niz-abraham-byl/#sdfootnote3sym">3</a></span></p>
</blockquote>
<p>Mocne słowa padające z ust Countessa wydają się więc być raczej wyrazem nadmiernego rozemocjonowania, niż przykładem chłodnej analizy rzetelnego naukowca. Gdyby Countess podszedł do całej sprawy bardziej bezstronnie, zapewne zauważyłby, że w niekt&oacute;rych przypadkach związanych z określonym kontekstem wypowiedzi, sformułowanie<em><span>&nbsp;</span>ego eimi</em><span>&nbsp;</span>bądź też samo<span>&nbsp;</span><em>eimi<span>&nbsp;</span></em>jest w anglojęzycznych przekładach konsekwentnie oddawane w czasie<em><span>&nbsp;</span>present perfect</em><span>&nbsp;</span>właśnie, nie zaś w<span>&nbsp;</span><em>present simple</em>. Poniżej podaję bardzo wyraźny tego przykład:</p>
<blockquote>
<p>Jan 14:9 (SNP)<br /><span>9. Jezus odpowiedział: Tyle czasu jestem z wami (</span><span>tosouto chrono meth hymon&nbsp;</span><span>eimi</span><span>) i jeszcze Mnie nie poznałeś, Filipie?&hellip;</span></p>
<p>John 14:9 (ASV)<br />9. Jesus saith unto him, Have I been so long time with you, and dost thou not know me, Philip?</p>
<p>John 14:9 (BBE)<br />9. Jesus said to him, Philip, have I been with you all this time, and still you have no knowledge of me?</p>
<p>John 14:9 (DRB)<br /><span>9.&nbsp;</span>Jesus saith to him: Have I been so long a time with you and have you not known me?</p>
<p>John 14:9 (ESV)<br />9. Jesus said to him, &ldquo;Have I been with you so long, and you still do not know me, Philip?&rdquo;</p>
<p>John 14:9 (KJV)<br />9. Jesus saith unto him, Have I been so long time with you, and yet hast thou not known me, Philip?</p>
<p>John 14:9 (NET)<br />9. Jesus replied, &ldquo;Have I been with you for so long, and you have not known me, Philip?&rdquo;</p>
<p>John 14:9 (NRSV)<br />9. Jesus said to him, &ldquo;Have I been with you all this time, Philip, and you still do not know me?&rdquo;</p>
<p>John 14:9 (WEB)<br /><span>9.</span><span>&nbsp;Jesus said to him, &ldquo;</span><span>Have I been</span><span>&nbsp;with you such a long time, and do you not know me, Philip?&rdquo;</span></p>
</blockquote>
<p>Analogiczną sytuację możemy znaleźć także w Septuagincie:</p>
<p>Sdz 6:17 (BPK)<br />I otwarł przed nią wszystko co miał w sercu, m&oacute;wiąc: &bdquo;Głowy mojej nigdy dotknąć nie powinna brzytwa, bo jestem nazirejczykiem Boga od łona mej matki (<em>hoti nadziraios Theou<span>&nbsp;</span></em><em><u>ego eimi</u></em><em><span>&nbsp;</span>ek koilias metros mou</em>)&hellip; &rdquo;.</p>
<blockquote>
<p>Judg. 16:17 (NETS )<br />17. And he told her everything from his heart and said to her, &bdquo;A razor will not come upon my head, for I have been a nazirite of God from my mother&rsquo;s belly&hellip; &rdquo;.</p>
<p>Judg. 16:17 (Brenton)<br />17. Then he told her all his heart, and said to her, A razor has not come upon my head, because I have been a holy one of God from my mother&rsquo;s womb&hellip; .</p>
</blockquote>
<p>R&oacute;wnież w tym przypadku tłumacze<span>&nbsp;</span><em>A New English Translation of the Septuagint</em><span>&nbsp;</span>jak i Lancelot Brenton oddali<em><span>&nbsp;</span>ego eimi</em><span>&nbsp;</span>jako<em><span>&nbsp;</span>I have been</em>, co jest oczywiście najzupełniej naturalne ze względu na to, że wyrażenie greckie sugeruje trwanie jakiegoś stanu od pewnego momentu w przeszłości aż do chwili wypowiadania sł&oacute;w przez autora danego stwierdzenia. Anglosasi zwyczajnie nie mogą oddać takich wypowiedzi w<span>&nbsp;</span><em>present simple</em>, ponieważ jest to niezgodne z ich gramatyką. W języku polskim i greckim nie mamy tego problemu &ndash; używamy po prostu &bdquo;zwykłego&rdquo; czasu teraźniejszego. Innymi słowy, kiedy Polak m&oacute;wi: &bdquo;jestem z tobą od początku&rdquo;, a Grek: &bdquo;ego eimi metha sou apo arches&rdquo;,<a href="https://thaleia.pl/unitarianizm/pierwej-niz-abraham-byl/#sdfootnote4sym">4</a><span>&nbsp;</span>to w obu przypadkach mamy do czynienia z najzupełniej naturalnym zdaniem stwierdzającym, że nasz stan obecności z kimś nie zmienił się &bdquo;od początku&rdquo; aż do teraz. Anglosasi nie mogą natomiast powiedzieć: &bdquo;I am with you since the beginning&rdquo;, lecz: &bdquo;I have been with you since the beginning&rdquo;. I pomimo tego, że najczęściej oddadzą oni w innych przypadkach greckie<span>&nbsp;</span><em>ego eimi</em><span>&nbsp;</span>jako<span>&nbsp;</span><em>I am</em>, to jednak jeśli chodzi o konstrukcję w kt&oacute;rej czasownik<span>&nbsp;</span><em>eimi<span>&nbsp;</span></em>wystepuje jako określenie stanu bądź istnienia trwającego od pewnego określonego momentu w przeszłości aż do chwili wypowiadania danych sł&oacute;w, zawsze będą tłumaczyć to wyrażenie w formie<em><span>&nbsp;</span>I have been</em>. Mało tego, w anglojęzycznych podręcznikach do gramatyki języka greckiego, tego rodzaju struktury zostały zauważone, nazwane oraz odpowiednio opisane. Ich nazwa to<span>&nbsp;</span><em>The Present of Past Action Still in Progress</em><span>&nbsp;</span>(PPA),<span><a href="https://thaleia.pl/unitarianizm/pierwej-niz-abraham-byl/#sdfootnote5sym">5</a></span><span>&nbsp;bądź też&nbsp;</span><span><em>Extension from Pas</em>t (EP).<a href="https://thaleia.pl/unitarianizm/pierwej-niz-abraham-byl/#sdfootnote6sym">6</a>&nbsp;</span><span>Daniel Wallace definiuje je w spos&oacute;b następujący:</span></p>
<blockquote>
<p>&bdquo;<span>Czas teraźniejszy może być użyty w celu opisania działania, kt&oacute;re rozpoczyna się w przeszłości i trwa w teraźniejszości. Nacisk położony jest na czas teraźniejszy. Zauważmy jednak, że jest on odmienny od czasu&nbsp;</span><em><span>perfectum</span></em><span>, ponieważ ten ostatni m&oacute;wi nam jedynie o rezultatach mających miejsce w czasie obecnym. Jest także inny niż&nbsp;</span><span>progressive present</span><span>&nbsp;ponieważ sięga w przeszłość i zazwyczaj ma jakiś rodzaj wskaźnika czasu, jak choćby wyrażenie przysł&oacute;wkowe, po to by wskazać na ten odnoszący się do przeszłości element&hellip;&nbsp;</span><span>Kluczem do tego problemu jest zwykle tłumaczenie tego czasu teraźniejszego jako angielski&nbsp;</span><em><span>present perfect</span></em><span>&rdquo;.<a href="https://thaleia.pl/unitarianizm/pierwej-niz-abraham-byl/#sdfootnote7sym">7</a></span></p>
</blockquote>
<p>Podobnie wypowiada się o tej sprawie inny wybitny gramatyk &ndash; Ernest DeWitt Burton:</p>
<blockquote>
<p>&bdquo;<span>17.&nbsp;</span>THE PRESENT OF PAST ACTION STILL IN PROGRESS. Tryb oznajmujący czasu teraźniejszego, w połączeniu z przysł&oacute;wkowym wyrażeniem oznaczającym trwanie i odnoszącym się do czasu przeszłego, używany jest czasami w grece, jak i w niemieckim, w celu opisania działania, kt&oacute;re rozpoczyna się w przeszłości oraz jest ciągle w trwaniu w chwili wypowiadania owego zdania. Angielski idiom wymaga użycia w&nbsp;takim przypadku czasu<span>&nbsp;</span><em>perfect</em>.&rdquo;<a href="https://thaleia.pl/unitarianizm/pierwej-niz-abraham-byl/#sdfootnote8sym">8</a></p>
</blockquote>
<p><span></span></p>
<p><span>No c&oacute;ż, dokładnie z taką strukturą mamy do czynienia w omawianym przez nas tekstem z J 8:58. Pan Jezus odpowiadając na pytanie Żyd&oacute;w sięga w przeszłość poprzedzającą narodziny Abrahama (mamy więc &bdquo;wskaźnik czasu&rdquo;), oraz stwierdza fakt swego istnienia od owego okresu, aż do chwili obecnej.<a href="https://thaleia.pl/unitarianizm/pierwej-niz-abraham-byl/#sdfootnote9sym">9</a>&nbsp;Użycie przez apostoła Jana czasu teraźniejszego jest więc najzupełniej zgodne z opisanym powyżej idiomem określanym przez Anglosas&oacute;w jako&nbsp;</span><span><em>Extension from Past</em>.<a href="https://thaleia.pl/unitarianizm/pierwej-niz-abraham-byl/#sdfootnote10sym">10</a>&nbsp;</span><span>W tym kontekście zarzuty Roberta Countessa dotyczące rzekomego oszustwa polegającego na odmiennym od preferowanego przez niego oddaniu wersetu z Jana 8:58 brzmią więc nieco groteskowo. Użycie bowiem angielskiego&nbsp;</span><em><span>present perfect</span></em><span>&nbsp;przy tłumaczeniu&nbsp;</span><em><span>ego eimi&nbsp;</span></em><span>nie jest wynikiem nadużyć i manipulacji, lecz zwykłego zastosowania reguł gramatyki angielskiej w procesie translacji. Ponieważ greka jest w Jana 8:58 gramatycznie prawidłowa, więc nie ma żadnych powod&oacute;w, by tłumaczyć ten fragment niegramatycznie. Bez względu na to, czy czynimy to w języku angielskim, czy też polskim.</span></p>
<p>O poprawności gramatycznej źr&oacute;dłowego tekstu Jana 8:58 świadczyć mogą także inne wypowiedzi, kt&oacute;re swą strukturą jeszcze bardziej przypominają to, o czym czytamy w analizowanym przez nas wersecie. Poniżej interesujące por&oacute;wnanie:</p>
<blockquote>
<p>Jan 8:58 (NA28)<br /><span>58. &hellip;</span>&pi;&rho;ὶ&nu; Ἀ&beta;&rho;&alpha;ὰ&mu; &gamma;&epsilon;&nu;έ&sigma;&theta;&alpha;&iota; ἐ&gamma;ὼ &epsilon;ἰ&mu;ί (&hellip;prin Abraam genesthai ego eimi)</p>
<p><span>Jer 1:5 (LXX)<br />5.&nbsp;</span>&Pi;&rho;ὸ &tau;&omicron;ῦ &mu;&epsilon; &pi;&lambda;ά&sigma;&alpha;&iota; &sigma;&epsilon; ἐ&nu; &kappa;&omicron;&iota;&lambda;ίᾳ ἐ&pi;ί&sigma;&tau;&alpha;&mu;&alpha;ί &sigma;&epsilon;<span>&hellip;&nbsp;</span><span>(Pro tou me plasai se en koilia epistomai se)</span></p>
<p><span>Jer 1:5 (BPK)<br />5. &bdquo;Zanim kształt ci nadałem w łonie, znałem cię&hellip;&rdquo;</span></p>
<p>Jer. 1:5 (Brenton)<br /><span>5.&nbsp;</span><span>Before I formed thee in the belly, I knew thee&hellip;</span></p>
<p>Jer. 1:5 (NETS)<br />5. &ldquo;Before I formed you in the belly, I knew you&hellip;&rdquo;</p>
</blockquote>
<p><span>Pod względem gramatycznym te struktury są niemal identyczne. W pierwszym i drugim przypadku mamy do czynienia z odniesieniem do czasu przeszłego w stosunku do narratora (przysł&oacute;wek&nbsp;</span><em><span>prin</span></em><span>&nbsp;i przyimek&nbsp;</span><span><em>pro</em>&nbsp;</span><span>oraz następujący po nich&nbsp;</span><em><span>infinitivus aoristi</span></em><span>&nbsp;w wyrazach&nbsp;</span><em><span>genesthai</span></em><span>&nbsp;i</span><em><span>&nbsp;plasai</span></em><span>), a zakończeniem jest sformułowanie w czasie teraźniejszym&nbsp;</span><span>(<em>ego</em></span><span><em>&nbsp;eimi</em>&nbsp;i&nbsp;</span><em><span>epistomai se</span></em><span>). Gdybyśmy chcieli przetłumaczyć Jer 1:5 literalnie, w taki sam spos&oacute;b w jaki czynią to niekt&oacute;rzy trynitarni apologeci, musielibyśmy to oddać jako: &bdquo;Zanim uformowałem cię w łonie matki, znam cię&rdquo;, a w zasadzie nawet, gdybyśmy chcieli być skrajnie konsekwentni w &bdquo;literalności&rdquo;: &bdquo;Zanim sformować cię w łonie matki, znam cię&rdquo;. Oczywiście, nikt nie zaryzykuje tego rodzaju przekładu, bez narażenia się na potężną krytykę. Żaden z trzech wymienionych wyżej tłumaczeń Septuaginty nie oddaje&nbsp;</span><em><span>epistomai</span></em><span>&nbsp;w czasie teraźniejszym, lecz w przeszłym, ponieważ w takiej formie zdania byłoby to niezgodne z gramatyką. Natomiast trzeba zauważyć, że każdy z nich używa czasu przeszłego, co też nie jest do końca zgodne z greką. Czas przeszły informuje nas bowiem jedynie o tym, że B&oacute;g znał Jeremiasza zanim go uformował w łonie matki, natomiast tekst grecki, zgodnie z definicją struktury</span><em><span>&nbsp;Extension from Past&nbsp;</span></em><span>zaproponowaną przez Wallace&rsquo;a wskazuje na intencję przekazania nam myśli o tym, iż B&oacute;g zna Jeremiasza od czasu poprzedzającego jego poczęcie, poprzez całe jego życie, aż do chwili wypowiadania tych sł&oacute;w. W angielskim wymagałoby to więc użycia&nbsp;</span><span><em>present perfect</em>&nbsp;(<em>I have known you</em>),&nbsp;</span><span>w polskim zaś stworzenie adekwatnej do tego konstrukcji.<a href="https://thaleia.pl/unitarianizm/pierwej-niz-abraham-byl/#sdfootnote11sym">11</a></span></p>
<p></p>
<p>Choć opisana wyżej gramatyczna struktura jest rzadka i wydaje się w greckiej Biblii występować jedynie w dw&oacute;ch przytoczonych przypadkach, to jednak w literaturze pozabiblijnej czasami można się z nią spotkać. Danny Andre Dixon podaje przykład z<span>&nbsp;</span><em>Testamentu Hioba</em><span>&nbsp;</span>2.1, w kt&oacute;rym czytamy:<span>&nbsp;</span><em>Ego gar eimi Jobab prin e onomasai me ho Kyrios Iob</em>, co tłumaczy:<span>&nbsp;</span><em>For I have been Jobab before the Lord named me Job</em>.<a href="https://thaleia.pl/unitarianizm/pierwej-niz-abraham-byl/#sdfootnote12sym">12</a></p>
<p></p>
<p>Konstrukcja jest identyczna z tą, kt&oacute;ra występuje w J 8:58. Jest przysł&oacute;wek<span>&nbsp;</span><em>prin</em>, jest<span>&nbsp;</span><em>onomasai<span>&nbsp;</span></em>w<span>&nbsp;</span><em>infinitivus aoristi</em>, oraz jest &bdquo;teraźniejsze&rdquo;<span>&nbsp;</span><em>ego eimi</em>. Przytaczaną przez Dixona frazę można po polsku oddać jako: &bdquo;Jestem (nazywam się) Jobab od czas&oacute;w zanim Pan nazwał mnie Jobem&rdquo;. Gdyby ktoś się upierał przy poprawności wersji &bdquo;Byłem (zostałem nazwany) Jobabem zanim Pan nazwał mnie Jobem&rdquo;, to jedynie pogorszyłby całą sprawę, ponieważ tym samym przyznałby, iż tłumaczenie &bdquo;Zanim Abraham zaistniał, ja byłem&rdquo;, byłoby poprawne. Obojętnie jednak jaką wersję przyjmiemy, podany przykład pokazuje, że używanie tego rodzaju konstrukcji w grece było dopuszczalne i nie stanowiło złamania jej zasad gramatycznych. W związku z tym, całe zdanie z J 8:58 należy tłumaczyć w oparciu o zasady obowiązujące w języku docelowym.</p>
<p></p>
<p>Za takim rozumieniem opowiada się także część uczonych. Oto fragment wypowiedzi jednego z nich &ndash; Kennetha McKay&rsquo;a, kt&oacute;ry komentuje występujące w Jana 8:58 wyrażenie<span>&nbsp;</span><em>prin Abraam genesthai ego eimi</em><span>&nbsp;</span>w następujący spos&oacute;b:</p>
<blockquote>
<p>&bdquo;[&hellip;] w najbardziej naturalny spos&oacute;b tłumaczone byłoby jako &lsquo;ja istnieję od czas&oacute;w poprzedzających narodzenie Abrahama&rsquo;, gdyby nie obsesja na punkcie prostych sł&oacute;w &lsquo;ja jestem&rsquo;.<a href="https://thaleia.pl/unitarianizm/pierwej-niz-abraham-byl/#sdfootnote13sym">13</a></p>
</blockquote>
<p>Oczywiście, McKay nie jest jedyną osobą, kt&oacute;ra powyższy problem postrzega w spos&oacute;b opisany powyżej. Greg Stafford przywołuje między innymi następujących komentator&oacute;w i gramatyk&oacute;w potwierdzających rozumienie J 8:58 w spos&oacute;b podobny do McKaya: Frederick B. Meyer, August Tholuck, Joseph Sanders oraz Friedrich Blass.<a href="https://thaleia.pl/unitarianizm/pierwej-niz-abraham-byl/#sdfootnote14sym">14</a><span>&nbsp;</span>Wypowiedź McKay&rsquo;a jest o tyle istotna, że tak naprawdę trafia w sedno problemu związanego z przekładem J 8:58 &ndash; trynitarne uprzedzenia oraz teologiczne założenia, kt&oacute;re zmuszają tłumaczy ten jeden jedyny raz do niegramatycznej translacji. Na tym przykładzie najwyraźniej widać, jak wyznawane poglądy mogą sprawiać takie nierzetelne zachowania nawet u wybitnych skądinąd językoznawc&oacute;w. Dodatkowo warto zauważyć, że McKay znakomicie tłumaczy omawiane przez nas wyrażenie. W angielskim brzmi ono:<span>&nbsp;</span><em>I have been in existence since before Abraham was born</em>. W taki sam spos&oacute;b można by oddać tą wypowiedź w języku polskim: &bdquo;Istnieję wcześniej od narodzenia Abrahama&rdquo;, lub też bardziej poprawnie stylistycznie: &bdquo;Istnieję<a href="https://thaleia.pl/unitarianizm/pierwej-niz-abraham-byl/#sdfootnote15sym">15</a><span>&nbsp;</span>od czas&oacute;w poprzedzających narodzenie Abrahama&rdquo;. Taka formuła zachowuje istniejący w grece czas teraźniejszy czasownika<span>&nbsp;</span><em>eimi</em>, nie naruszając przy tym poprawności gramatycznej całej wypowiedzi.</p>
<p></p>
<p>Pozostaje jeszcze jedna kwestia, kt&oacute;rą trzeba poruszyć &ndash; reakcja słuchającego Jezusa tłumu. Jak wiemy, chwycił on za kamienie chcąc Chrystusa ukamienować. Według niekt&oacute;rych trynitarnych apologet&oacute;w miało to świadczyć o tym, że słuchacze zrozumieli słowa Zbawiciela jako utożsamienie się przez niego z Bogiem Jahwe. Jednakże tego rodzaju interpretacja wydaje się być szalenie naciągana. Wystarczy bowiem zauważyć, że już podczas Jego wizyty w Nazarecie tłum chciał Go r&oacute;wnież zabić, i to tylko za to, że objawił się jako Mesjasz, oraz pozytywnie wyraził się o poganach.<a href="https://thaleia.pl/unitarianizm/pierwej-niz-abraham-byl/#sdfootnote16sym">16</a><span>&nbsp;</span>Podobna sytuacja miała miejsce w&oacute;wczas, gdy Chrystus uzdrowił w sabat człowieka z uschłą ręką. Wtedy faryzeusze r&oacute;wnież planowali Go zgładzić.<a href="https://thaleia.pl/unitarianizm/pierwej-niz-abraham-byl/#sdfootnote17sym">17</a><span>&nbsp;</span>Te dwa przykłady zupełnie wystarczą by dowieść, że przyczyną pr&oacute;by ukamienowania Pana Jezusa nie musiała być Jego rzekome utożsamianie się z Bogiem JHWH.</p>
<h3>Przypisy</h3>
<div>
<p><a href="https://thaleia.pl/unitarianizm/pierwej-niz-abraham-byl/#sdfootnote1anc">1</a><span>&nbsp;</span>O tym, że tłumaczenie słowa<span>&nbsp;</span><em>&lsquo;ehjeh</em><span>&nbsp;</span>jako &bdquo;jestem&rdquo; jest mocno wątpliwe, pisałem już wcześniej.</p>
</div>
<div>
<p><a href="https://thaleia.pl/unitarianizm/pierwej-niz-abraham-byl/#sdfootnote2anc">2</a><span>&nbsp;</span>R.H. Countess,<em><span>&nbsp;</span>Błędy doktryny Świadk&oacute;w Jehowy. Analiza krytyczna Chrześcijańskich Pism Greckich w Przekładzie Nowego Świata</em>, str. 9. Polskie tłumaczenie przytoczonego przeze mnie cytatu nieco zaciemnia sprawę, ponieważ Countess nie tyle krytykuje zastosowanie przez autor&oacute;w czasu przeszłego, jak wynika z polskiego cytatu, ile innego rodzaju czasu teraźniejszego (ang.<span>&nbsp;</span><em>present perfect</em>).</p>
</div>
<div>
<p><a href="https://thaleia.pl/unitarianizm/pierwej-niz-abraham-byl/#sdfootnote3anc">3</a><span>&nbsp;</span>Podobnie oddaje to leksykon Louw &amp; Nida: &bdquo;<span>&pi;&rho;ὶ&nu; Ἀ&beta;&rho;&alpha;ὰ&mu; &gamma;&epsilon;&nu;έ&sigma;&theta;&alpha;&iota; ἐ&gamma;ὼ &epsilon;ἰ&mu;ί&nbsp;</span><span>&lsquo;before Abraham came into existence, I existed&rsquo;&rdquo; &ndash; zob. J.P. Louw, E.A. Nida,</span><em><span>&nbsp;Greek&ndash;English Lexicon of the New Testament Based on Semantic Domains</span></em><span>,</span><span>&nbsp;str. 158.</span></p>
</div>
<div>
<p><a href="https://thaleia.pl/unitarianizm/pierwej-niz-abraham-byl/#sdfootnote4anc">4</a><span>&nbsp;</span>Zob. dla por&oacute;wnania J 15:27.</p>
</div>
<div>
<p><a href="https://thaleia.pl/unitarianizm/pierwej-niz-abraham-byl/#sdfootnote5anc">5</a><span>&nbsp;</span><span>A.T. Robertson,&nbsp;</span><em><span>A Grammar of the Greek New Testament in the Light of Historical Research</span></em><span>, str. 879-880. Robertson jednak nie wlicza Jana 8:58 do tej kategorii, choć nie podaje żadnego powodu, dla kt&oacute;rego tak czyni.</span></p>
</div>
<div>
<p><a href="https://thaleia.pl/unitarianizm/pierwej-niz-abraham-byl/#sdfootnote6anc">6</a><span>&nbsp;</span>D.B. Wallace,<span>&nbsp;</span><em>Greek Grammar Beyond the Basics</em>, str. 519, 520.</p>
</div>
<div>
<p><a href="https://thaleia.pl/unitarianizm/pierwej-niz-abraham-byl/#sdfootnote7anc">7</a><span>&nbsp;</span><em>Tamże</em>, str. 519, 520 (tłum. własne).</p>
</div>
<div>
<p><a href="https://thaleia.pl/unitarianizm/pierwej-niz-abraham-byl/#sdfootnote8anc">8</a><span>&nbsp;</span><span>E. DeWitt Burton,&nbsp;</span><em><span>Syntax of the Moods and Tenses in New Testament Greek</span></em><span>, par. 62.</span></p>
</div>
<div>
<p><a href="https://thaleia.pl/unitarianizm/pierwej-niz-abraham-byl/#sdfootnote9anc">9</a><span>&nbsp;</span>Interesujący jest w tym kontekście starosyryjski przekład Nowego Testamentu zachowany w manuskrypcie kuretońskim. Tłumaczy on końcową frazę jako &bdquo;ja jestem byłem&rdquo;. Za: G. Stafford,<span>&nbsp;</span><em>Jehovah&rsquo;s Witnesses Defended. An Answer to Scholars and Critics</em>, Second Edition, 266.</p>
</div>
<div>
<p><a href="https://thaleia.pl/unitarianizm/pierwej-niz-abraham-byl/#sdfootnote10anc">10</a><span>&nbsp;</span>Oczywiście, jest to idiom z punktu widzenia czytelnika anglosaskiego.</p>
</div>
<div>
<p><a href="https://thaleia.pl/unitarianizm/pierwej-niz-abraham-byl/#sdfootnote11anc">11</a><span>&nbsp;</span>Na przykład: &bdquo;Znam cię od czas&oacute;w zanim uformowałem cię w łonie&rdquo;.</p>
</div>
<div>
<p><a href="https://thaleia.pl/unitarianizm/pierwej-niz-abraham-byl/#sdfootnote12anc">12</a><span>&nbsp;</span>C.L. Irons, D.A. Dixon, D.R. Smith,<span>&nbsp;</span><em>The Son of God</em>, str. 28.</p>
</div>
<div>
<p><a href="https://thaleia.pl/unitarianizm/pierwej-niz-abraham-byl/#sdfootnote13anc">13</a><span>&nbsp;</span>K.L. McKay,<span>&nbsp;</span><em>The Expository Times</em>, 1996, str. 302; cyt. za: J. BeDuhn,<span>&nbsp;</span><em>Truth in Translation</em>, str. 112, (tłum. własne).</p>
</div>
<div>
<p><a href="https://thaleia.pl/unitarianizm/pierwej-niz-abraham-byl/#sdfootnote14anc">14</a><span>&nbsp;</span>Zob. G. Stafford,<span>&nbsp;</span><em>Jehovah&rsquo;s Witnesses Defended. An Answer to Scholars and Critics</em>, Second Edition, str. 266, 267. Do wymienionych os&oacute;b dodać można jeszcze Williama Loadera &ndash; zob. P. Navas,<span>&nbsp;</span><em>Divine Truth or Human Tradition?</em>, str. 441.</p>
</div>
<div>
<p><a href="https://thaleia.pl/unitarianizm/pierwej-niz-abraham-byl/#sdfootnote15anc">15</a><span>&nbsp;</span>Grecki czasownik eimi może przybierać znaczenie identyfikujące, jak r&oacute;wnież egzystencjalne. W przypadku Jana 8:58 mamy do czynienia z tym drugim. Zob. S. Zodhiates,<span>&nbsp;</span><em><span>The Complete Word Study Dictionary: New Testament</span></em><span>, str. 513</span><span>. Robertson przyznaje, że&nbsp;</span><span>eimi&nbsp;</span><span>odnosi się tu do egzystencji, choć twierdzi, że chodzi o jej wieczność &ndash;&nbsp;</span><span>A. T. Robertson,&nbsp;</span><em><span>Word Pictures in the New Testament</span></em><span>, par. 5182.</span></p>
</div>
<div>
<p><a href="https://thaleia.pl/unitarianizm/pierwej-niz-abraham-byl/#sdfootnote16anc">16</a><span>&nbsp;</span>Zob. Łk 4:16-29.</p>
</div>
<div>
<p><a href="https://thaleia.pl/unitarianizm/pierwej-niz-abraham-byl/#sdfootnote17anc">17</a><span>&nbsp;</span>Mk 3:6.</p>
</div>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/62.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/unitarianizm/pierwej-niz-abraham-byl" style="text-decoration: none;">https://thaleia.pl/unitarianizm/pierwej-niz-abraham-byl</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898069&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">b7401081ca</p>
</div>
</body>
