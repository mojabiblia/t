<html lang="pl-PL">
<head>
<meta charset="UTF-8" />
<title>Grecka gramatyka a preegzystencja Bożego Syna</title>

<meta name="description" content="Grecka gramatyka a preegzystencja Bożego Syna / Bóg Jezus trójca wiara unitarianizm unitarianie arianie thaleia.pl"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://mojabiblia.github.io/t/106.html" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Grecka gramatyka a preegzystencja Bożego Syna" />
<meta property="og:description" content="Grecka gramatyka a preegzystencja Bożego Syna / Bóg Jezus trójca wiara unitarianizm unitarianie arianie thaleia.pl" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>

<div style="max-width: 1000px;margin: auto;">
  
<a href="https://mojabiblia.github.io/t" style="text-decoration:none"> ↞ Spis treści </a></br></br>

<h1 class="entry-title">Grecka gramatyka a preegzystencja Bożego Syna</h1>
<div>
<div>
<div></div>
<div>
<div><span>Posted on&nbsp;<a href="https://thaleia.pl/thaleia/grecka-gramatyka-potwierdza-preegzystencje-syna/">11 października, 2020</a></span><span>&nbsp;by&nbsp;<a href="https://thaleia.pl/author/admin/">admin</a></span></div>
</div>
</div>
</div>
<div>
<div>
<div></div>
</div>
<p><span><img src="pics/106.jpg"  alt="4" border="0" width="225" height="300" style="float:left;padding: 10px;"/></span></p>
<p><span></span></p>
<p><span>Wiele wskazuje na to, że B&oacute;g w greckich przyimkach Nowego Testamentu zawarł dla nas cenną informację o tym, iż Jego Syn istniał jako osoba przed swoim pobytem na ziemi. Poniżej przedstawiam trzy fragmenty (z czterema gł&oacute;wnymi wersetami), kt&oacute;re będą pod naszą rozwagą:</span></p>
<h3><span><strong>J 1:1-15 (BT)</strong></span></h3>
<p><span>1. Na początku było Słowo, a Słowo było u Boga, i Bogiem było Słowo.</span><br /><span>2. Ono było na początku u Boga.</span><br /><span>3. Wszystko&nbsp;<strong>przez Nie (<em>dia autou</em>)&nbsp;</strong>się stało, a bez Niego nic się nie stało, co się stało.</span><br /><span>4. W Nim było życie, a życie było światłością ludzi,</span><br /><span>5. a światłość w ciemności świeci i ciemność jej nie ogarnęła.</span><br /><span>6. Pojawił się człowiek posłany przez Boga &ndash; Jan mu było na imię.</span><br /><span>7. Przyszedł on na świadectwo, aby zaświadczyć o światłości, by wszyscy uwierzyli przez niego.</span><br /><span>8. Nie był on światłością, lecz /posłanym/, aby zaświadczyć o światłości.</span><br /><span>9. Była światłość prawdziwa, kt&oacute;ra oświeca każdego człowieka, gdy na świat przychodzi.</span><br /><span>10. Na świecie było /Słowo/<strong>,&nbsp;</strong>a świat stał się<strong>&nbsp;przez Nie (<em>dia autou</em>),</strong>&nbsp;lecz świat Go nie poznał.</span><br /><span>11. Przyszło do swojej własności, a swoi Go nie przyjęli.</span></p>
<h3><span><strong>Kol 1:15-16 (BW)</strong></span></h3>
<p><span>15. On jest obrazem Boga niewidzialnego, pierworodnym wszelkiego stworzenia,</span><br /><span>16. Ponieważ w nim zostało stworzone wszystko, co jest na niebie i na ziemi, rzeczy widzialne i niewidzialne, czy to trony, czy panowania, czy nadziemskie władze, czy zwierzchności; wszystko<strong>&nbsp;przez niego (<em>dia autou</em>)&nbsp;</strong>i dla niego zostało stworzone<strong>.</strong></span></p>
<h3><span>&nbsp;<strong>1 Kor 8:6 (BW)</strong></span></h3>
<p><span>6. Wszakże dla nas istnieje tylko jeden B&oacute;g Ojciec, z kt&oacute;rego pochodzi wszystko i dla kt&oacute;rego istniejemy, i jeden Pan, Jezus Chrystus,&nbsp;<strong>przez kt&oacute;rego (<em>dia hou</em>)&nbsp;</strong>wszystko istnieje i przez kt&oacute;rego my także istniejemy.</span></p>
<p><span>Dla trynitarian powyższe fragmenty będą zapewne świadczyć o tym, że Syn był autorem stworzenia. Dla unitarian ariańskich będą natomiast mocnym dowodem przemawiającym za pośredniczącą rolą Syna w stworzeniu świata. Unitarianie socyniańscy z kolei stwierdzą, że grecki przyimek&nbsp;<em>dia</em>&nbsp;należy oddać jako &ldquo;ze względu / z powodu&rdquo;, a nie &ldquo;przez&rdquo; czy też &ldquo;poprzez&rdquo; (w znaczeniu racji, a nie przyczyny sprawczej czy też pośredniej).</span></p>
<p><span>Co ważniejsze, gdy spojrzymy do słownik&oacute;w greckich, to zauważymy, że na pierwszy rzut oka każda ze stron znajdzie potwierdzenie dla swojego spojrzenia na powyższe wersety. Grecki przyimek&nbsp;<em>dia</em>&nbsp;można bowiem faktycznie oddać jako &ldquo;przez&rdquo;, &ldquo;poprzez&rdquo; bądź &ldquo;ze względu&rdquo;. Jednak opr&oacute;cz samego słowa&nbsp;<em>dia</em>, dla określenia jego znaczenia w danym zdaniu bądź jego części, istotny jest rzeczownik, z kt&oacute;rym &oacute;w przyimek się łączy, a w zasadzie&nbsp;<strong>przypadek</strong>&nbsp;tego rzeczownika. W zależności bowiem od tego przypadku,&nbsp;<em>dia&nbsp;</em>będziemy tłumaczyć albo jako &ldquo;przez/poprzez&rdquo;, albo jako &ldquo;ze względu / z powodu&rdquo;.</span></p>
<p><span>W sytuacji gdy&nbsp;<em>dia</em>&nbsp;łączy się z&nbsp;<em>genetivem</em>&nbsp;(II grecki przypadek), przyimek ten przyjmuje znaczenie &ldquo;przez&rdquo; lub &ldquo;poprzez&rdquo; i sugeruje, że gdy mamy do czynienia z osobami, to występujący po nim rzeczownik bądź jego odpowiednik jest przyczyną sprawczą bądź pośrednią, natomiast gdy łączy się z accusativem, przybiera znaczenie &ldquo;ze względu / z powodu&rdquo;. Ma to oczywiście kapitalne znaczenie przy pr&oacute;bie rozstrzygnięcia, czy w czterech przytoczonych na wstępie tekstach (J 1.3,10; Kol 1:15-16; 1Kor 8:6) mowa jest o osobowym Synu działającym przed swoją ziemską egzystencją. Ot&oacute;ż we wszystkich trzech przypadkach występuje tu konstrukcja&nbsp;<em>dia+genetivus</em>, co mocno wspiera ariański pogląd na osobową preegzystencję Pana Jezusa.<br /></span></p>
<h3><span><strong>Ks. Remigiusz Popowski</strong></span></h3>
<p><span>By nie być gołosłownym, poniżej przedstawiam szereg cytat&oacute;w z podręcznik&oacute;w języka greckiego oraz słownik&oacute;w, kt&oacute;re w dość jednoznaczny spos&oacute;b wskazują na to rozr&oacute;żnienie znaczeń przyimka&nbsp;<em>dia</em>. Zacznijmy od<em>&nbsp;Wielkiego słownika grecko-polskiego</em>&nbsp;ks. Popowskiego&nbsp;<sup class="footnote"><a href="https://thaleia.pl/thaleia/grecka-gramatyka-potwierdza-preegzystencje-syna/#fn-758-1">1</a></sup>. Wyr&oacute;żnia on następujące znaczenia przyimka&nbsp;<em>dia&nbsp;</em>występującego z&nbsp;<em>genetivem</em>:</span></p>
<ol>
<li><span>&ldquo;przez&rdquo;, &ldquo;poprzez&rdquo; &ndash; o miejscu, przestrzeni obszarze (nie dotyczy naszego przypadku);</span></li>
<li><span>&ldquo;przez&rdquo; &ndash; o czasie (nie dotyczy naszego przypadku);</span></li>
<li><span>&ldquo;przez&rdquo;, &ldquo;dzięki czemuś&rdquo;, &ldquo;przy pomocy czegoś&rdquo;, &ldquo;za pośrednictwem czegoś&rdquo;, &ldquo;pod wpływem czegoś&rdquo; &ndash; o środku, o narzędziu, o czynniku działającym lub pośredniczącym, o sposobie (dotyczy naszego przypadku).</span></li>
</ol>
<p><span>To są trzy podstawowe znaczenia&nbsp;<em>dia+genetivus</em>, o kt&oacute;rych wspomina ks. Popowski. Punkt III uszczeg&oacute;ławia natomiast następująco:</span></p>
<ol>
<li><span>z&nbsp;<em>genetivem</em>&nbsp;rzeczy (czyli rzeczownik w&nbsp;<em>genetivie</em>&nbsp;dotyczy rzeczy) &ndash; a) dla oznaczenia środka, narzędzia; b) dla oznaczenia sposobu; c) dla oznaczenia istotnej okoliczności towarzyszącej; d) dla oznaczenia czynnika sprawczego danej czynności; e) dla orzeczenia powodu, racji; f) dla oznaczenia racji przynaglającej.</span></li>
<li><span>z&nbsp;<em>genetivem</em>&nbsp;os&oacute;b (czyli rzeczownik w&nbsp;<em>genetivie</em>&nbsp;dotyczy os&oacute;b) &ndash; a) dla oznaczenia pośrednika czynności; b) dla oznaczenia inicjatora czynności.</span></li>
</ol>
<p><span>Interesująca nas konstrukcja to&nbsp;<em>dia</em>&nbsp;+&nbsp;<em>genetivus</em>&nbsp;os&oacute;b. Według ks. Popowskiego jej jedyne dwa znaczenia dotyczą albo&nbsp;<strong>pośrednika czynności</strong>&nbsp;albo&nbsp;<strong>inicjatora czynności</strong>. Obydwa są zdecydowanie &ldquo;propreegzystencjalne&rdquo; ponieważ w konstrukcjach dotyczących Syna Bożego nauczają tego, że świat został stworzony za Jego pośrednictwem lub też, że to On jest jego przyczyną sprawczą. Popierają więc pogląd arian oraz trynitarian. Jedyne znaczenie, kt&oacute;re odpowiadałoby socyniańskiej chrystologii znajdujemy w&nbsp; punkcie III.1.e (&ldquo;orzeczenie powodu, racji)&rdquo;. Jednak według Popowskiego odnosi się ono jedynie do przypadku, w kt&oacute;rym konstrukcja&nbsp;&nbsp;<em>dia&nbsp;</em>+&nbsp;<em>genetiuvus&nbsp;</em>&nbsp;dotyczy rzeczy, a nie os&oacute;b. Ten sam autor przyznaje także, że gdy struktura przyjmuje postać&nbsp;<em>dia +</em>&nbsp;<em>accusativem</em>&nbsp;:</span></p>
<ol>
<li><span>&ldquo;przez&rdquo;, &ldquo;poprzez&rdquo; &ndash; o miejscu (nie dotyczy naszego przypadku);</span></li>
<li><span>z powodu, ze względu na coś &ndash; o racji, powodzie (dotyczy naszego przypadku).</span></li>
</ol>
<p><span>Z przytoczonych definicji ks. Popowskiego wynika, że gdyby pisarze biblijni chcieli zaznaczyć sprawstwo bądź pośrednictwo Jezusa w stworzeniu, użyliby konstrukcji&nbsp;<em>dia+genetivus</em>. Jeśliby zaś chcieli podkreślić to, że świat powstał z powodu, ze względu na Chrystusa, użyliby konstrukcji&nbsp;<em>dia+accusativus</em>. Wybrali tę pierwszą.<br /></span></p>
<p><span>Oczywiście Remigiusz Popowski nie jest jedynym grecystą, kt&oacute;ry podaje nam takie właśnie informacje. W zasadzie, we wszystkich słownikach oraz&nbsp; podręcznikach greki&nbsp;<em>koine</em>, kt&oacute;re są mi dostępne, znajdujemy podobne rozr&oacute;żnienie pomiędzy znaczeniami przyimka&nbsp;<em>dia</em>. Poniżej przedstawiam kilka cytat&oacute;w tego dowodzących.</span></p>
<h3><span><strong>Ks. Andrzej Piwowar</strong></span></h3>
<p><span>Podobnie jak Popowski, autor naucza<sup class="footnote"><a href="https://thaleia.pl/thaleia/grecka-gramatyka-potwierdza-preegzystencje-syna/#fn-758-2">2</a></sup>, że&nbsp;<em>dia</em>&nbsp;z&nbsp;<em>genetivem</em>&nbsp;może oznaczać:</span></p>
<ol>
<li><span>&nbsp;miejsce i obszar;</span></li>
<li><span>czas;</span></li>
<li><span>środek, narzędzie lub czynnik działający, pośredniczący;</span></li>
<li><span>sens przyczynowy &ndash; zazwyczaj wskazuje na przyczynę pośrednią, rzadziej &ndash; na przyczynę gł&oacute;wną.</span></li>
</ol>
<p><span>Natomiast&nbsp;<em>dia + accusativus</em>&nbsp;może oznaczać:</span></p>
<ol>
<li><span>miejsce;</span></li>
<li><span>rację lub pow&oacute;d.</span></li>
</ol>
<h3><span><strong>Daniel B. Wallace</strong></span></h3>
<p><span>Autora raczej przedstawiać nie trzeba &ndash; jego podręcznik gramatyki Greek Grammar Beyond the Basics to klasyka gatunku. Podaje on następującą klasyfikację znaczeń&nbsp;<em>dia</em>:<sup class="footnote"><a href="https://thaleia.pl/thaleia/grecka-gramatyka-potwierdza-preegzystencje-syna/#fn-758-3">3</a></sup><br /></span></p>
<ol>
<li><span>z&nbsp;<em>genetivem</em></span>
<ol>
<li><span>pośrednictwo: &ldquo;przez&rdquo;, &ldquo;poprzez&rdquo; (<em>by, through</em>);</span></li>
<li><span>środek/spos&oacute;b: &ldquo;przez&rdquo; (<em>through</em>);</span></li>
<li><span>przestrzeń: &ldquo;przez&rdquo; (<em>through</em>);</span></li>
<li><span>czas: &ldquo;przez&rdquo;, &ldquo;podczas&rdquo; (<em>through, throughout, during</em>).</span></li>
</ol>
</li>
<li><span>z accusativem</span>
<ol>
<li><span>pow&oacute;d/przyczyna: &ldquo;z powodu&rdquo;, &ldquo;ze względu&rdquo;, &ldquo;przez wzgląd na&rdquo; (because of, on account of, for the sake of);</span></li>
<li><span>przestrzeń (rzadko): przez (through).&nbsp;&nbsp;</span></li>
</ol>
</li>
</ol>
<p><span>Definicje Wallace&rsquo;a są więc takie same jak wcześniejszych autor&oacute;w.</span></p>
<h3><span><strong>Ks. Antoni Paciorek</strong></span></h3>
<p><span>Książka zatytułowana&nbsp;<em>Elementy składniowe biblijnego języka greckiego</em>&nbsp;jest o tyle ciekawa, że opracowana została przez Antoniego Paciorka na podstawie znanej i cenionej&nbsp;<em>Graecitas Biblica</em>&nbsp;Maxa Zerwicka. Podobnie jak poprzednicy, w niej r&oacute;wnież autor przyznaje, iż&nbsp;<em>dia</em>&nbsp;z&nbsp;<em>genetivem</em>&nbsp;&ldquo;zasadniczo wskazuje&rdquo; na przyczynę pośrednią lub w niekt&oacute;rych przypadkach gł&oacute;wną, natomiast&nbsp;<em>dia</em>&nbsp;z&nbsp;<em>accusativem</em>&nbsp;określa jako &ldquo;znaczenie przyczynowe&rdquo; (&ldquo;z powodu&rdquo; czegoś lub kogoś)<sup class="footnote"><a href="https://thaleia.pl/thaleia/grecka-gramatyka-potwierdza-preegzystencje-syna/#fn-758-4">4</a></sup>.</span></p>
<h3><span><strong>Inni autorzy</strong></span></h3>
<p><span>Podobne informacje dotyczące rozumienia znaczeń&nbsp;<em>dia</em>&nbsp;z&nbsp;<em>genitivem</em>&nbsp;oraz&nbsp;<em>accusativem</em>&nbsp;można znaleźć także w pracach Williama D. Mounce&rsquo;a<sup class="footnote"><a href="https://thaleia.pl/thaleia/grecka-gramatyka-potwierdza-preegzystencje-syna/#fn-758-5">5</a></sup>, ks. prof. dra Pawła Nowickiego<sup class="footnote"><a href="https://thaleia.pl/thaleia/grecka-gramatyka-potwierdza-preegzystencje-syna/#fn-758-6">6</a></sup>, dra Mariana Goliasa<sup class="footnote"><a href="https://thaleia.pl/thaleia/grecka-gramatyka-potwierdza-preegzystencje-syna/#fn-758-7">7</a></sup>&nbsp;czy też Moniki Mikuły<sup class="footnote"><a href="https://thaleia.pl/thaleia/grecka-gramatyka-potwierdza-preegzystencje-syna/#fn-758-8">8</a></sup>. Wszyscy oni dają praktycznie rzecz biorąc to samo świadectwo, potwierdzając to, o czym pisałem wcześniej &ndash; gdyby w omawianych wersetach chodziło o pow&oacute;d, rację, w&oacute;wczas przyimek&nbsp;<em>dia</em>&nbsp;występowałby z rzeczownikiem w&nbsp;<em>accusativie</em>. Dla przypomnienia, unitarianie o odcieniu ariańskim przedstawiają co najmniej cztery fragmenty, kt&oacute;re są według nich dowodem na przedludzką, osobową egzystencję naszego Zbawiciela. Są to:</span></p>
<ol>
<li><span>J 1:3 (wszystko powstało &ldquo;przez niego&rdquo;);</span></li>
<li><span>J 1:10 (świat stał się &ldquo;przez niego&rdquo;);</span></li>
<li><span>1Kor 8:6 (wszystko jest &ldquo;przez niego&rdquo;);</span></li>
<li><span>Kol 1:16 (świat został stworzony stworzony &ldquo;przez niego&rdquo;).</span></li>
</ol>
<p><span>We wszystkich tych przypadkach mamy do czynienia z konstrukcją dia +&nbsp;<em>genetivus</em>, czyli z taką, kt&oacute;ra według przytoczonych powyżej grecyst&oacute;w wskazuje albo na to, że Pan Jezus był przyczyną sprawczą stworzenia, albo na to, że był przyczyną pośrednią stworzenia. W żadnym z przytoczonych tekst&oacute;w nie występuje struktura&nbsp;<em>dia+accusativus</em>, kt&oacute;ra dawałaby możliwość przełożenia omawianych wyrażeń jako &ldquo;z powodu, ze względu&rdquo;. Myślę, że nie jest to przypadek.</span></p>
<p>Photo by<span>&nbsp;</span><a href="https://www.freeimages.com/pl/photographer/clt3jxm-48600">Jonathan M</a><span>&nbsp;</span>from<span>&nbsp;</span><a href="https://freeimages.com/">FreeImages</a></p>
<p><span>11 października 2020</span></p>
<h3><span><strong>Przypisy</strong></span></h3>
<div>
<div></div>
<ol>
<li>Zob.: Remigiusz Popowski,<span>&nbsp;</span><em>Wielki słownik grecko-polski Nowego Testamentu</em>, Oficyna Wydawnicza &ldquo;Vocatio&rdquo;, Warszawa 1995, s. 125-126.<span>&nbsp;</span><span><a href="https://thaleia.pl/thaleia/grecka-gramatyka-potwierdza-preegzystencje-syna/#fnref-758-1">↩</a></span></li>
<li>Zob.: Andrzej Piwowar,&nbsp; Składnia języka greckiego Nowego Testamentu, Wydawnictwo KUL, Lublin 2017, s. 220.<span>&nbsp;</span><span><a href="https://thaleia.pl/thaleia/grecka-gramatyka-potwierdza-preegzystencje-syna/#fnref-758-2">↩</a></span></li>
<li>Zob.: Daniel B. Wallace,<span>&nbsp;</span><em>Greek Grammar Beyond the Basics</em>, Zondervan, Grand Rapids 1996, s. 368-369.<span>&nbsp;</span><span><a href="https://thaleia.pl/thaleia/grecka-gramatyka-potwierdza-preegzystencje-syna/#fnref-758-3">↩</a></span></li>
<li>Zob.: Antoni Paciorek,<span>&nbsp;</span><em>Elementy składniowe biblijnego języka greckiego</em>, Instytut Teologii Biblijnej &ldquo;Verbum&rdquo;, Kielce 2001, s. 46-47.<span>&nbsp;</span><span><a href="https://thaleia.pl/thaleia/grecka-gramatyka-potwierdza-preegzystencje-syna/#fnref-758-4">↩</a></span></li>
<li>Zob.: W.D. Mounce,<span>&nbsp;</span><em>Basics of Biblical Greek</em>, Zondervan, Grand Rapids 2003, s. 61.<span>&nbsp;</span><span><a href="https://thaleia.pl/thaleia/grecka-gramatyka-potwierdza-preegzystencje-syna/#fnref-758-5">↩</a></span></li>
<li>Zob.: P. Nowicki,<span>&nbsp;</span><em>Greczyzna biblijna</em>, ATK, Warszawa 1967, s. 121-122.<span>&nbsp;</span><span><a href="https://thaleia.pl/thaleia/grecka-gramatyka-potwierdza-preegzystencje-syna/#fnref-758-6">↩</a></span></li>
<li>Zob.: M. Golias,<span>&nbsp;</span><em>Wstępna nauka języka greckiego</em>, Państwowe Wydawnictwo Naukowe, Warszawa 1984, s. 15-16.<span>&nbsp;</span><span><a href="https://thaleia.pl/thaleia/grecka-gramatyka-potwierdza-preegzystencje-syna/#fnref-758-7">↩</a></span></li>
<li>Zob.: M. Mikuła,<em><span>&nbsp;</span>Ή&lambda;&lambda;&eta;&nu;&iota;&sigma;&tau;&iota; &gamma;&iota;&nu;&omega;&sigma;&kappa;&epsilon;&iota;&sigmaf;. Podręcznik do nauki greki chrześcijańskiej</em>, s. 65-66.<span>&nbsp;</span><span><a href="https://thaleia.pl/thaleia/grecka-gramatyka-potwierdza-preegzystencje-syna/#fnref-758-8">↩</a></span></li>
</ol>
</div>
</div>

</br></br>
<p style="text-align:left;"><a href="https://mojabiblia.github.io/t" style="text-decoration:none;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/t/107.html" style="text-decoration:none;"> Następny artykuł ↠ </a></p>
</br>

</br>
<hr />
<p><em>kopia strony: <a href="https://thaleia.pl/thaleia/grecka-gramatyka-potwierdza-preegzystencje-syna" style="text-decoration: none;">https://thaleia.pl/thaleia/grecka-gramatyka-potwierdza-preegzystencje-syna</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7898113&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">aa48cdac2a</p>
</div>
</body>
